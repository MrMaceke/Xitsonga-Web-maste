Eku sunguleni, Xikwembu xi tumbuluxile tilo ni misava.
Misava a yi nga ri na xivumbeko, naswona eka yona a ku nga ri na nchumu. Munyama a wu funengetile xidziva lexikulu, moya wa Xikwembu wona wu ri karhi wu hunga-hunga ehenhla ka mati.
Kutani Xikwembu xi ku: A ku ve ni ku vonakala. Hiloko ku vonakala ku va kona.
Xikwembu xi vona leswaku ku vonakala ku sasekile, kutani xi hambanisa munyama ni ku vonakala.
Kutani Xikwembu xi thya ku vonakala xi ku i Nhlekanhi, munyama wona xi ku i Vusiku. Kutani ku va madyambu, ku tlhela ku va mixo, ri va siku ro sungula.
Kutani Xikwembu xi ku: Exikarhi ka mati a ku ve ni mpfhuka lowu nga ta ma hambanisa.
Kutani Xikwembu xi endla mpfhuka exikarhi ka mati lama nga hansi ni lama nga henhla, xi ma hambanisa ha wona. Kutani swi va tano.
Hiloko Xikwembu xi thya mpfhuka lowu xi ku i Tilo. Kutani ku va madyambu, ku tlhela ku va mixo, ri va siku ra vumbirhi.
Kutani Xikwembu xi ku: Mati lama nga hansi ka tilo a ma hlengeletane endhawini yin'we, kutani ku humelela ndhawu leyi omeke. Hiloko swi va tano.
Xikwembu xi thya ndhawu leyi omeke xi ku i Misava, mati lama hlengeletaneke xi ku i Lwandle. Kutani Xikwembu xi vona leswaku swilo leswi swi sasekile.
Kutani Xikwembu xi ku: Misava a yi mirise swimila hi tinxaka-xaka ta swona, swi nga leswi tswalaka mbewu ntsena, ni mirhi yo tswala mihandzu leyi nga ni mbewu ya yona endzeni, hi ku hambana-hambana ka yona. Kutani swi va tano.
Misava yi mirisa swimila, swi nga leswi tswalaka mbewu ntsena hi tinxaka-xaka ta swona, ni mirhi yo tswala mihandzu leyi nga ni mbewu ya yona endzeni, hi ku hambana-hambana ka yona. Kutani Xikwembu xi vona leswaku swilo leswi swi sasekile.
Kutani ku va madyambu, ku tlhela ku va mixo, ri va siku ra vunharhu.
Kutani Xikwembu xi ku: A ku ve ni timboni etilweni, leti nga ta hambanisa nhlekanhi ni vusiku, ti komba tinguva, ti komba ni masiku ni malembe.
Timboni leti a ti pfurhe etilweni, ti voninga misava. Kutani swi va tano.
Xikwembu xi endla timboni timbirhi leti voningaka swinene, lerikulu ri va ro fuma nhlekanhi, kasi leritsongo ri va ro fuma vusiku. Xikwembu xi endla ni tinyeleti.
Kutani Xikwembu xi veka timboni etilweni leswaku ti ta voninga misava
ti va tona leti fumaka nhlekanhi ni vusiku, ti hambanisa munyama ni ku vonakala. Kutani Xikwembu xi vona leswaku swilo leswi swi sasekile.
Kutani ku va madyambu, ku tlhela ku va mixo, ri va siku ra vumune.
Kutani Xikwembu xi ku: Ematini a ku ve ni swivumbiwa leswo tala leswi hanyaka, tinyanyana tona a ti hahe empfhukeni.
Hiloko Xikwembu xi tumbuluxa swiharhi leswikulu swa le lwandle, ni swivumbiwa hinkwaswo leswi hanyaka ematini hi ku hambana-hambana ka swona, ni tinyanyana hinkwato hi tinxaka-xaka ta tona. Kutani Xikwembu xi vona leswaku swilo leswi swi sasekile.
Hiloko Xikwembu xi swi katekisa, xi ku: Tswalanani mi andza, mi tata malwandle, tinyanyana tona a ti andze emisaveni.
Kutani ku va madyambu, ku tlhela ku va mixo, ri va siku ra vuntlhanu.
Kutani Xikwembu xi ku: Misava a yi humese swivumbiwa leswi hanyaka hi ku hambana-hambana ka swona: Swifuwo, ni swikokovi, ni swiharhi hi tinxaka-xaka ta swona. Kutani swi va tano.
Xikwembu xi endla swiharhi ni swifuwo hi tinxaka-xaka ta swona, xi endla ni swikokovi hinkwaswo hi ku hambana-hambana ka swona. Kutani Xikwembu xi vona leswaku swilo leswi swi sasekile.
Kutani Xikwembu xi ku: A hi endleni munhu hi xifaniso xa hina, a fana na hina, a ta fuma tinhlampfi ni tinyanyana, a fuma ni swifuwo ni misava, ni swiharhi hinkwaswo emisaveni, ni swikokovi hinkwaswo.
Kutani Xikwembu xi va katekisa, xi ku ka vona: Tswalanani mi andza mi tata misava, mi yi fuma. Mi fuma tinhlampfi ni tinyanyana, ni swivumbiwa hinkwaswo leswi famba-fambaka emisaveni.
Kutani Xikwembu xi ku: Vonani, ximila xin'wana ni xin'wana lexi tswalaka mbewu laha misaveni, ndzi mi nyika xona; ndzi mi nyika ni murhi wun'wana ni wun'wana lowu nga ni mbewu emihandzwini ya wona. Swi ta va swakudya swa n'wina.
Swiharhi hinkwaswo, ni tinyanyana hinkwato, ni swikokovi hinkwaswo, ni swin'wana hinkwaswo leswi hanyaka, swona ndzi swi nyika swimila hinkwaswo swa rihlaza leswaku swi va swakudya swa swona. Kutani swi va tano.
Hiloko Xikwembu xi languta swilo hinkwaswo leswi xi swi endleke, kutani xi vona leswaku swilo leswi swi sasekile ngopfu. Kutani ku va madyambu, ku tlhela ku va mixo, ri va siku ra vu-6.
Kutani ntirho wo tumbuluxa tilo ni misava, ni hinkwaswo leswi nga ka swona, wu herisa sweswo.
Hi siku ra vu-7, loko Xikwembu xi hetile ntirho wa xona hinkwawo lowu a xi wu endla, xi wisa.
Hikokwalaho, Xikwembu xi katekisa siku leri ra vu-7, xi ri endla leri hlawulekeke, hikuva hi siku leri xi wisile entirhweni wa xona hinkwawo lowu xi wu endleke loko xi tumbuluxa swilo.
emisaveni a ku nga si mila nchumu, hambi xi ri ximudyana xinene, kumbe byanyi, hikuva HOSI Xikwembu a xi nga si nisa mpfula emisaveni, naswona a ku nga si va na munhu loyi a a ta rima misava.
Kambe a ku ri ni mati lawa a ma pfelela ma huma ehansi, ma tsakamisa misava hinkwayo.
Kutani HOSI Xikwembu xi vumba munhu hi ntshuri wa misava, xi huhutela moya lowu nyikaka vutomi etinhompfini ta yena, kutani munhu a va xivumbiwa lexi hanyaka.
Kutani HOSI Xikwembu xi endla ntanga le Edeni evuxeni, kutani xi teka munhu loyi xi n'wi vumbeke, xi ya n'wi veka kwale ntangeni.
Kutani HOSI Xikwembu xi endla leswaku misava yi mirisa mirhi ya tinxaka-xaka leyi kokaka mahlo ni leyi dyiwaka. Exikarhi ka ntanga a ku ri ni murhi lowu nyikaka vutomi, ni murhi lowu nyikaka vutivi bya leswo biha ni leswo saseka.
A ku ri ni nambu lowu a wu khuluka wu huma le Edeni wu cheleta ntanga; ku suka entangeni nambu lowu a wu avana, wu huma milambu ya mune.
Vito ra nambu wo sungula i Pixoni. Nambu lowu hi wona wu khulukaka wu rhendzeleka ni tiko hinkwaro ra Havhila, laha ku nga ni nsuku.
Nsuku lowu kumekaka etikweni leri wu sasekile ngopfu; ku kumeka ni mafurha layo nun'hwela, ni maribye ya nkoka ya onikisi.
Vito ra nambu wa vumbirhi i Gihoni. Nambu lowu hi wona wu khulukaka, wu rhendzeleka ni tiko hinkwaro ra Etiyopiya.
Vito ra nambu wa vunharhu i Tigrisi, lowu khulukaka wu ta hi le vuxeni bya tiko ra Asiriya. Vito ra nambu wa vumune i Yufrata.
HOSI Xikwembu xi teka munhu xi n'wi veka entangeni wa Edeni, leswaku a ta wu rima ni ku wu hlayisa.
Kutani HOSI Xikwembu xi byela munhu xi ku: U nga ha tidyela mihandzu ya mirhi hinkwayo leyi nga kona entangeni
kambe loko yi ri mihandzu ya murhi lowu nyikaka vutivi bya leswo biha ni leswo saseka, u nga tshuki u yi dya, hikuva siku u yi dyaka u ta fa!
Kutani HOSI Xikwembu xi ku: A swi sasekanga loko munhu a tshama a ri yexe; ndzi ta n'wi endlela nakulobye loyi a n'wi fanelaka.
Hiloko HOSI Xikwembu xi teka misava xi vumba swiharhi hinkwaswo ni tinyanyana hinkwato, kutani xi swi yisa eka munhu ku vona leswaku munhu ú ta swi thya mavito wahi. Kutani vito leri munhu a ri thyeke xivumbiwa xin'wana ni xin'wana, ri vile rona vito ra xona.
Munhu ú thyile swifuwo hinkwaswo, ni tinyanyana hinkwato, ni swiharhi hinkwaswo emavito; kambe yena a a nga si kumeriwa nakulobye loyi a n'wi fanelaka.
Hiloko HOSI Xikwembu xi etlerisa munhu vurhongo lebyikulu, kutani loko a ha etlele, xi hlomula rimbambu rin'we eka yena, xi tlhela xi pfala hi nyama laha a ri ri kona.
Kutani HOSI Xikwembu xi endla wansati hi rimbambu leri xi ri hlomuleke eka munhu, kutani xi n'wi yisa eka yena.
Leswi hi swona swi endlaka leswaku wanuna a siya tata wa yena ni mana wa yena, a ya namarhela nsati wa yena, va endla nyama yin'we.
Wanuna ni nsati wa yena a va tshama va nga ambalanga nchumu, kambe a swi nga va khomisi tingana.
Kutani wansati a ku ka nyoka: Hi nga ha dya mihandzu ya mirhi hinkwayo leyi nga laha ntangeni
kambe Xikwembu xi te: ‘Mi nga tshuki mi dya mihandzu ya murhi lowu nga xikarhi ka ntanga, hambi ku ri ku yi khumba mi nga tshuki mi yi khumba, hikuva mi nga fa.’
Kutani nyoka yi ku ka wansati: Ku fa kona mi nga ka mi nga fi.
Xikwembu xa swi tiva leswaku loko mo dya, mahlo ya n'wina ma ta pfuleka, kutani mi ta fana na xona, mi tiva swo biha ni leswo saseka.
Kuteloko wansati a vona leswaku murhi wa kona wa dyiwa, ni leswaku wu koka mahlo, naswona wu nga endla leswaku munhu a tlhariha, a kha mihandzu ya wona, a dya; a teka yin'wana a ya nyika nuna wa yena, a dya.
Hiloko havambirhi va pfuleka mahlo, kutani va sungula ku vona leswaku a vo tshama ntsena; kutani va rhungelela matluka ya nkuwa va tiendlela swiambalo.
Hi nkarhi wa madyambu, wanuna ni nsati wa yena va twa HOSI Xikwembu xi ri karhi xi famba-famba entangeni. Kutani va tumbela exikarhi ka mirhi entangeni, va chava ku voniwa hi HOSI Xikwembu.
Hiloko HOSI Xikwembu xi vitana wanuna xi ku ka yena: U kwihi xana?
Kutani yena a ku: Ndzi ku twile loko u famba-famba entangeni, kutani ndzi ya tumbela hikuva a ndzi chava, leswi a ndzi nga ambalanga nchumu.
HOSI Xikwembu xi ku: U byele hi mani leswaku a wu ambalanga nchumu xana? Xana u lo dya mihandzu ya murhi lowu ndzi nga ku lerisa leswaku u nga tshuki u yi dya, xana?
Wanuna a ku: Wansati loyi u ndzi nyikeke yena leswaku ndzi tshama na yena, hi yena a ndzi nyikeke mihandzu ya murhi wa kona, kutani mina ndzi lo dya.
Kutani HOSI Xikwembu xi ku ka wansati: I mhaka muni leyi u yi endleke xana? Wansati a ku: Mina ndzi lo kanganyisiwa hi nyoka, kutani ndzi dya.
Adamu a thya nsati wa yena evito ra Evha, hikuva ú ve yena mana wa vanhu hinkwavo.
Kutani HOSI Xikwembu xi endlela Adamu ni nsati wa yena swiambalo swa madzovo, xi va ambexa swona.
Kutani HOSI Xikwembu xi ku: Vonani, sweswi munhu ú fana na hina, ú tiva swo biha ni leswo saseka, kutani a nga tshuka a kha ni mihandzu ya murhi lowu nyikaka vutomi, a dya, kutani a hanya hilaha ku nga heriki.
Hikokwalaho, HOSI Xikwembu xi humesa munhu entangeni wa Edeni, leswaku a ya rima misava leyi a vumbiweke ha yona.
HOSI Xikwembu xi hlongola munhu entangeni wa Edeni, kutani evuxeni bya ntanga lowu xi veka tikerubu ni fumu leri vangamaka, ri tshama ri ri karhi ri rhendzeleka-rhendzeleka, swi rindza ndlela yo ya emurhini lowu nyikaka vutomi.
Adamu a tiva nsati wa yena Evha, hiloko Evha a tika, a veleka Kayini, kutani a ku: Hi ku pfuniwa hi HOSI, ndzi kumile n'wana wa mufana.
Evha a tlhela a veleka n'wana wa mufana, a nga Avele. Avele a a ri mufuwi wa tinyimpfu, Kayini yena a a ri murimi.
Siku rin'wana, Kayini a humesela HOSI Xikwembu gandzelo hi mihandzu ya masimu ya yena
kasi Avele yena ú lo pambula swinyimpfana leswi noneke swa mativula exikarhi ka ntlhambi wa yena, a humesela HOSI Xikwembu. Kutani xona xi amukela Avele ni gandzelo ra yena
kambe a xi vulanga nchumu hi Kayini ni gandzelo ra yena. Kutani Kayini a hlundzuka swinene, a visingarisa ni xikandza.
Kutani HOSI Xikwembu xi ku ka Kayini: Xana u hlundzukela yini xana? Hikwalaho ka yini u visingarisa xikandza xana?
Xana loko wo endla leswinene, u nge tsakeriwi xana? Loko u nga endli leswinene, xidyoho xi ta ku bvutamela enyangweni, xi navela ku ku bvanyangeta, kambe u fanele ku xi hlula.
Kayini a ku ka makwavo Avele: A hi ye hala masin'wini. Loko va ri kwale masin'wini, Kayini a hundzukela makwavo Avele, a n'wi dlaya.
Kutani HOSI Xikwembu xi vutisa Kayini xi ku: Makwenu Avele ú kwihi xana? Kayini a hlamula a ku: A ndzi tivi; xana mina ndzi murisi wa makwerhu xana?
Kutani HOSI Xikwembu xi ku: Xana u endle yini xana? Ngati ya makwenu yi huwelela eka mina yi ri emisaveni!
Kutani sweswi u ta rhuketeriwa hi misava leyi yi ahlamiseke nomo yi amukela ngati ya makwenu loyi u n'wi dlayeke.
Loko u rima misava, a yi nga ha ku humeseli ntshovelo lowu ringaneke. Emisaveni a wu nga vi na kaya, u ta va mutsendzeleki.
Kayini a ku ka HOSI Xikwembu: Ku biwa ka mina i kukulu, a ku ndzi ringananga!
Vona, namuntlha u ndzi hlongorile laha tikweni, kutani ndzi ta va kule na wena. A ndzi nga ha vi na kaya, ndzi ta va mutsendzeleki laha misaveni. Un'wana ni un'wana loyi a nga ta ndzi kuma, ú ta ndzi dlaya.
Kutani HOSI Xikwembu xi ku ka yena: E-e, a swi nga vi tano! Loko un'wana a nga tshuka a ku dlele, ú ta riha ka 7. Kutani HOSI Xikwembu xi fungha Kayini, hikuva loko a swi nga ri tano, munhu un'wana ni un'wana loyi a a ta hlangana na Kayini, a a ta n'wi dlaya.
Hiloko Kayini a suka emahlweni ka HOSI Xikwembu, a ya tshama etikweni ra Nodo, evuxeni bya Edeni.
Kutani Kayini a tiva nsati wa yena; hiloko nsati wa yena a tika, a veleka Enoko; kutani Kayini a aka muti, a wu thya vito ra n'wana wa yena Enoko.
Kutani Enoko a veleka Irada, Irada a veleka Mehuyaele; Mehuyaele a veleka Metuxaele; Metuxaele a veleka Lameke.
Kutani Lameke a teka vasati vambirhi. Mavito ya vona i Ada na Sila.
Kutani Ada a veleka Yabala, tata wa vafuwi lava tshamaka emintsongeni.
Makwavo wa Yabala a a ri Yubala, tata wa hinkwavo lava chayaka switende ni tinanga.
Sila a veleka Tubala-Kayini, mufuri wa switirho hinkwaswo swa koporo ni swa nsimbhi. Makwavo wa xisati wa Tubala-Kayini a a ri Naama.
Kutani Adamu a tlhela a tiva nsati wa yena, kutani nsati wa yena a veleka n'wana wa mufana, a n'wi thya vito ra Seta, hikuva a a ku: Xikwembu xi ndzi nyikile n'wana un'wana ku siva Avele loyi a dlayeke hi Kayini.
Seta na yena a kuma n'wana wa mufana, kutani a n'wi thya vito ra Enosi. Enkarhini wa kona, vanhu va sungula ku khongela HOSI Xikwembu hi vito ra xona.
Lowu i nongonoko wa va ka Adamu. Loko Xikwembu xi tumbuluxa munhu, xi n'wi endlile a fana na xona.
Xikwembu xi tumbuluxile munhu wa xinuna ni wa xisati, kutani xi va katekisa. Siku xi va tumbuluxeke, xi va thyile vito ra Munhu.
Loko Adamu a ri ni malembe ya 130, a veleka n'wana wa mufana loyi a a fana na yena hi xivumbeko, kutani a n'wi thya vito ra Seta.
Endzhaku ka loko Adamu a velekile Seta, ú hanyile malembe ya 800. Ú vile ni van'wana vana va xinuna ni va xisati.
Kutani a lova a ri ni malembe ya 930.
Loko Seta a ri ni malembe ya 105, a veleka Enosi.
Endzhaku ka loko Seta a velekile Enosi, ú hanyile malembe ya 807. Ú vile ni van'wana vana va xinuna ni va xisati
kutani a lova a ri ni malembe ya 912.
Loko Enosi a ri ni malembe ya 90, a veleka Kenani.
Endzhaku ka loko Enosi a velekile Kenani, ú hanyile malembe ya 815. Ú vile ni van'wana vana va xinuna ni va xisati
kutani a lova a ri ni malembe ya 905.
Loko Kenani a ri ni malembe ya 70, a veleka Mahalalele.
Endzhaku ka loko Kenani a velekile Mahalalele, ú hanyile malembe ya 840. Ú vile ni van'wana vana va xinuna ni va xisati
kutani a lova a ri ni malembe ya 910.
Loko Mahalalele a ri ni malembe ya 65, a veleka Yarede.
Endzhaku ka loko Mahalalele a velekile Yarede, ú hanyile malembe ya 830. Ú vile ni van'wana vana va xinuna ni va xisati
kutani a lova a ri ni malembe ya 895.
Loko Yarede a ri ni malembe ya 162, a veleka Enoko.
Endzhaku ka loko Yarede a velekile Enoko, ú hanyile malembe ya 800. Ú vile ni van'wana vana va xinuna ni va xisati
kutani a lova a ri ni malembe ya 962.
Loko Enoko a ri ni malembe ya 65, a veleka Metuxela.
Endzhaku ka loko Enoko a velekile Metuxela, ú hanyile malembe ya 300 a ri ni xinakulobye na Xikwembu. Ú vile ni van'wana vana va xinuna ni va xisati.
Malembe ya Enoko hinkwawo ma vile 365.
Enoko ú hanyile a ri ni xinakulobye na Xikwembu, kutani a nyamalala, hikuva Xikwembu a xi n'wi tekile.
Loko Metuxela a ri ni malembe ya 187, a veleka Lameke.
Endzhaku ka loko Metuxela a velekile Lameke, ú hanyile malembe ya 782. Ú vile ni van'wana vana va xinuna ni va xisati
kutani a lova a ri ni malembe ya 969.
Loko Lameke a ri ni malembe ya 182, a veleka n'wana wa mufana
kutani a n'wi thya vito ra Nowa, hikuva a a ku: N'wana loyi ú ta hi tiyisa, emintirhweni ya hina leyo karhata leyi hi vangeriweke yona hileswi misava yi rhuketeriweke hi HOSI.
Endzhaku ka loko Lameke a velekile Nowa, ú hanyile malembe ya 595. Ú vile ni van'wana vana va xinuna ni va xisati
kutani a lova a ri ni malembe ya 777.
Endzhaku ka loko Nowa a ri ni malembe ya 500, a veleka Xeme, na Hamu, na Yafeta.
Kuteloko vanhu va sungurile ku andza laha misaveni, va veleka ni vana va vanhwanyana.
Kutani swivumbiwa swa le tilweni swi vona leswaku vanhwanyana lava va sasekile, kutani swi tihlawulela vasati exikarhi ka vona.
Kutani HOSI Xikwembu xi ku: Moya wa mina a wu nga ha tshami hilaha ku nga heriki eka munhu, hikuva munhu ú tsanile, kutani ú ta hanya ntsena malembe ya 120.
Enkarhini wolowo, ni le minkarhini leyi landzeleke, ku vile ni swihontlovila leswi velekiweke loko tintsumi ta le tilweni ti hlanganile ni vanhwanyana va laha misaveni. Swihontlovila leswi, hi tona tinhenha ta khale to tiveka ngopfu.
Loko HOSI Xikwembu xi vona leswaku ku dyoha ka munhu i kukulu laha misaveni, ni leswaku makungu hinkwawo ya mbilu ya yena ma bihile minkarhi hinkwayo
xi vaviseka embilwini, xi tilaya leswi xi endleke munhu emisaveni
kutani xi ku: Ndzi ta herisa vanhu lava ndzi va tumbuluxeke laha misaveni, ni swiharhi, ni swikokovi, ni tinyanyana. Ndza tilaya, leswi ndzi vumbeke swilo leswi.
Kambe Nowa yena a a tsakeriwa hi HOSI Xikwembu.
Leti i timhaka ta va ka Nowa. Nowa a a ri munhu wo lulama, loyi a a tsakisa Xikwembu ku tlula vanhu hinkwavo lava a va ri kona emisaveni; naswona a a ri ni xinakulobye ni Xikwembu.
Nowa a a ri ni vana vanharhu, Xeme na Hamu na Yafeta.
Enkarhini lowu, Xikwembu xi vona leswaku misava yi onhakile, yi tele hi vanhu va tihanyi.
Loko xi yi languta, xi vona leswaku yi onhakile, hikuva vanhu hinkwavo emisaveni a va endla leswo biha.
Kutani Xikwembu xi ku ka Nowa: Ndzi ni makungu ya ku herisa vanhu hinkwavo, hikuva misava yi tele tihanyi hikwalaho ka vona. Kutani ndzi ta va herisa swin'we ni misava.
Tiendlele ngalava hi timhandze ta murhi wa gofere. Endzeni ka ngalava ya kona, u endla makamari; u tota ni ntita endzeni ni le handle ka yona.
Ngalava yi fanele ku va ni mimpimo leyi: 150 m ku leha, 25 m ku anama, ni 15 m ku ya ehenhla.
Endla lwangu ra yona, u siya 50 cm exikarhi ka lwangu na khumbi, u vekela ni rivanti hala tlhelo ka yona; ngalava ya kona u yi endla yi va ni tindlu ta le hansi, ni ta le xikarhi, ni ta le henhla.
Sweswi ndzi lava ku rhumela ndhambi ya mati, yi ta herisa swivumbiwa hinkwaswo leswi hanyaka emisaveni. Swilo hinkwaswo leswi nga laha misaveni swi ta fa.
Kambe ndzi ta endla ntwanano na wena; kutani u ta nghena engalaveni wena, ni nsati wa wena, ni vana va wena, ni vasati va vona.
Kutani exikarhi ka swivumbiwa hinkwaswo swa tinxaka-xaka leswi hanyaka, u ta teka swimbirhi-mbirhi, xa xinuna ni xa xisati, u nghena na swona engalaveni, leswaku na swona swi ta pona.
Exikarhi ka tinyanyana hinkwato, ni swiharhi hinkwaswo, ni swikokovi hinkwaswo, u ta nghena ni swimbirhi swa rixaka rin'wana ni rin'wana, leswaku na swona swi ta pona.
U fanele ku teka ni swakudya hi tinxaka-xaka ta swona, u swi hlayisa, swi ta dyiwa hi wena ni swivumbiwa leswin'wana.
Hiloko Nowa a endla swilo leswi hinkwaswo, hilaha Xikwembu xi n'wi leriseke hakona.
Kutani HOSI Xikwembu xi ku ka Nowa: Teka va ndyangu wa wena hinkwavo, u nghena na vona engalaveni, hikuva ndzi swi vonile leswaku exikarhi ka vanhu hinkwavo lava nga laha misaveni, hi wena ntsena u lulameke emahlweni ka mina.
Exikarhi ka rixaka rin'wana ni rin'wana ra swiharhi leswi tengeke, u ta pambula swiharhi swa 14, swa xinuna swa 7 ni swa xisati swa 7, kasi exikarhi ka rixaka rin'wana ni rin'wana ra swiharhi leswi nga tengangiki, u ta pambula swiharhi swimbirhi, xin'we xa xinuna ni xin'we xa xisati.
Eka tinyanyana, u ta pambula ta 14 exikarhi ka rixaka rin'wana na rin'wana, ta xinuna ta 7 ni ta xisati ta 7, leswaku rixaka ra kona ri ta ka ri nga nyamalali
hikuva loko ku nga si hundza masiku ya 7, ndzi ta rhumela mpfula emisaveni, leyi nga ta na masiku ya 40 ni vusiku bya kona. Swilo hinkwaswo leswi hanyaka leswi ndzi swi endleke emisaveni ndzi ta swi herisela makumu.
Kutani Nowa a endla hinkwaswo leswi HOSI Xikwembu xi n'wi leriseke swona.
Loko ku va ni ndhambi ya mati emisaveni, Nowa a a ri ni malembe ya 600.
Nowa, ni nsati wa yena, ni vana va yena, ni vasati va vona, va nghena endzeni ka ngalava, hi ku chava ndhambi ya mati.
Exikarhi ka swiharhi leswi tengeke, ni ka leswi nga tengangiki, ni ka tinyanyana, ni ka swikokovi hinkwaswo
ku vile ni swimbirhi-mbirhi, xa xinuna ni xa xisati, leswi ngheneke na Nowa engalaveni hilaha Xikwembu xi n'wi leriseke hakona.
Kutani endzhaku ka masiku ya 7, ku sungula ndhambi ya mati emisaveni.
Elembeni leri Nowa a veke ni malembe ya 600 ha rona, hi siku ra vu-17 ra n'hweti ya vumbirhi, swidziva hinkwaswo swa mati swi khapa, ni tinyangwa ta mati ya le tilweni ti pfuleka.
Kutani ku na mpfula emisaveni ku ringana masiku ya 40 ni vusiku bya kona.
Hi siku rero, Nowa a teka nsati wa yena, ni vana va yena Xeme, na Hamu, na Yafeta, ni vasati va vona vanharhu, a nghena na vona engalaveni.
Va nghenile ni tinxaka to hambana-hambana ta swiharhi, ni ta swifuwo, ni ta swikokovi, ni ta tinyanyana hinkwato ta muhlovu-hlovu.
Nowa ú nghenile engalaveni a ri ni swivumbiwa swimbirhi-mbirhi, exikarhi ka swivumbiwa hinkwaswo leswi hanyaka.
Swivumbiwa hinkwaswo swa xinuna ni swa xisati leswi ngheneke engalaveni, swi nghenile hilaha Xikwembu xi leriseke Nowa hakona. Kutani HOSI Xikwembu xi pfalela Nowa engalaveni.
Ndhambi ya mati yi va kona emisaveni ku ringana masiku ya 40, mati ma ri karhi ma ndlandlamuka, ma tlakula ngalava yi suka ehansi.
Kutani mati ma ya ma ndlandlamuka swinene, ngalava yi kondza yi papama ehenhla ka wona.
Loko mati ma ndlandlamukile hi matimba swinene, ma funengetile ni tintshava hinkwato leto leha emisaveni
ma tlhela ma ti hundza hi 7,5 m.
Kutani swivumbiwa hinkwaswo leswi hanyaka emisaveni swi fetetela. Ku file tinyanyana, ni swifuwo, ni swiharhi, ni swihadyana hinkwaswo leswi tateke misava, ni vanhu hinkwavo.
Xilo xin'wana ni xin'wana laha misaveni lexi xi hefemulaka, xi file.
HOSI yi herisile swivumbiwa hinkwaswo leswi hanyaka emisaveni: Vanhu, ni swiharhi, ni swikokovi, ni tinyanyana, swi herisiwa hinkwaswo, ku pona ntsena Nowa ni lava a a ri na vona engalaveni.
Mati ma ndlandlamukile ma ya ehenhla ku ringana masiku ya 150.
Kutani Xikwembu xi tsundzuka Nowa ni swiharhi hinkwaswo ni swifuwo hinkwaswo leswi a a ri na swona engalaveni; hiloko xi hungisa moya emisaveni, kutani mati ma sungula ku hunguteka.
Mati ya le swidziveni ma yima ku khapa, ni tinyangwa ta mati ya le tilweni ti pfaleka, mpfula yi xa.
Kutani hi kutsongo-tsongo, mati ma sungula ku ya ehansi. Endzhaku ka masiku ya 150, mati a ma hungutekile swinene.
Hi siku ra vu-17 ra n'hweti ya vu-7, ngalava yi ya yima entshaveni le Ararata.
Mati ma ya emahlweni ma hunguteka, ku kondza ku fika n'hweti ya vukhume, kutani hi siku ro sungula ra n'hweti ya vukhume, tinhlohlorhi ta tintshava ti sungula ku vonaka.
Loko ku hundzile masiku ya 40, Nowa a pfula fasitere leri a ri endleke engalaveni
a humesa wukuwuku, kutani rona ri ya haha-haha ehandle mati ma kondza ma phya.
Hiloko a humesa tuva, leswaku ri ya kamba loko mati ma phyile emisaveni.
Kambe tuva a ri kumanga laha ri nga phatsamaka kona, hikuva mati a ma ha funengetile misava hinkwayo. Hiloko ri tlhelela eka Nowa engalaveni, kutani Nowa a humesa voko a teka tuva, a ri tlherisela engalaveni laha a a ri kona.
Nowa a tshama masiku ya 7, kutani a tlhela a humesa tuva engalaveni.
Kutani tuva ri vuya nimadyambu ri lumile tluka lera ha ku khiwaka emurhini wa mutlhwari. Kutani Nowa a swi tiva leswaku mati ma hungutekile emisaveni.
A tlhela a tshama masiku ya 7, kutani a humesa tuva engalaveni, kambe rona a ra ha vuyanga.
Loko Nowa a ri ni malembe ya 601, hi siku ro sungula ra n'hweti yo sungula, mati a ma phyile emisaveni; kutani Nowa a pfula lwangu ra ngalava, a hlometela emisaveni, kutani a kuma leswaku misava a yi sungula ku oma.
Hi siku ra 27 ra n'hweti ya vumbirhi, misava a yi omile.
Kutani Xikwembu xi ku ka Nowa
Huma engalaveni ni nsati wa wena, ni vana va wena ni vasati va vona
u huma ni swivumbiwa hinkwaswo leswi hanyaka leswi u nga na swona, ti nga tinyanyana, ni swiharhi, ni swikokovi hinkwaswo, leswaku swi ta tswalana, swi andza, swi tata misava.
Kutani Nowa ni nsati wa yena, ni vana va yena ni vasati va vona, va huma engalaveni.
Swiharhi hinkwaswo, ni swikokovi hinkwaswo, ni tinyanyana hinkwato, ni swilo hinkwaswo leswi hanyaka emisaveni, swi huma engalaveni hi tinxaka ta swona.
Nowa a akela HOSI Xikwembu alitari, kutani a pambula xiharhi xin'we exikarhi ka rixaka rin'wana ni rin'wana ra swiharhi leswi tengeke, a pambula ni xinyanyana xin'we exikarhi ka rixaka rin'wana ni rin'wana ra tinyanyana leti tengeke, a humesa gandzelo leri hisiwaka.
Loko HOSI Xikwembu xi twa ku nun'hwela ka gandzelo ra kona, yi vulavula hi mbilu yi ku: A ndzi nga ha tlheli ndzi rhuketela misava hikwalaho ka ku dyoha ka munhu, hambileswi munhu a ehleketaka swo biha ku sukela evuhlangini bya yena. Naswona a ndzi nga ha engeti ndzi herisa swivumbiwa leswi hanyaka, tani hilaha ndzi endleke hakona.
swi nga ka swi nga yimi!
Kutani Xikwembu xi katekisa Nowa ni vana va yena, xi ku ka vona: Tswalanani mi andza, mi tata misava.
Swiharhi hinkwaswo, ni tinyanyana hinkwato, ni swikokovi hinkwaswo, ni tinhlampfi hinkwato, swi ta mi chava swinene; swilo leswi swi ta lawuriwa hi n'wina.
Swilo hinkwaswo leswi hanyaka swi ta va swakudya swa n'wina; ndzi mi nyika swona hinkwaswo, ku fana ni leswi ndzi mi nyikeke swimila swa rihlaza.
Kambe mi nga tshuki mi dya nyama ni ngati ya yona, hikuva ngati i vutomi.
Loko ngati ya munhu yi halatiwa, ndzi ta endla leswaku yi rihiwa: Hambi yi halatiwa hi xiharhi kumbe hi munhu, yi ta rihiwa.
Kambe n'wina tswalanani mi andza, mi tata misava mi yi fuma.
Kutani Xikwembu xi byela Nowa ni vana va yena, xi ku
Sweswi ndzi endla ntwanano na n'wina, ni vana va n'wina lava nga ta velekiwa
ni swivumbiwa hinkwaswo leswi mi hanyaka na swona emisaveni, ku nga tinyanyana, ni swifuwo, ni swiharhi hinkwaswo, swi nga swilo hinkwaswo leswi humeke engalaveni.
Ntwanano lowu ndzi wu endlaka na n'wina hi lowu: Ni siku ni rin'we swivumbiwa swi nge he pfuki swi herisiwile hinkwaswo hi ndhambi ya mati; naswona, ku nga ka ku nga ha vi na ndhambi yin'wana ya mati leyi nga ta herisa misava.
Xikwembu xi ku: Ku ta va ni xitsundzuxo xa ntwanano lowu ndzi wu endlaka exikarhi ka mina na n'wina, ni swivumbiwa hinkwaswo leswi mi hanyaka na swona, ni leswi nga ta velekiwa eminkarhini leyi taka. Xitsundzuxo xa kona hi lexi
Ndzi vekela nkwangulatilo emapapeni lowu nga ta va xitsundzuxo xa ntwanano exikarhi ka mina ni misava.
Loko ndzi funengeta misava hi mapapa, kutani ku vonaka nkwangulatilo
ndzi ta tsundzuka ntwanano lowu nga kona exikarhi ka mina na n'wina ni swivumbiwa hinkwaswo swa tinxaka-xaka leswi hanyaka. Ku nga ka ku nga ha vi na mati ya ndhambi lama nga ta herisa swivumbiwa hinkwaswo.
Loko nkwangulatilo wu humelela emapapeni, ndzi ta wu vona, kutani ndzi ta tsundzuka ntwanano lowu nga kona hilaha ku nga heriki exikarhi ka mina Xikwembu ni swivumbiwa hinkwaswo leswi hanyaka emisaveni.
Kutani Xikwembu xi ku ka Nowa: Lexi hi xona xitsundzuxo xa ntwanano lowu ndzi wu endleke exikarhi ka mina ni swivumbiwa hinkwaswo leswi nga kona emisaveni.
Vana va Nowa lava nga huma engalaveni i Xeme, na Hamu, na Yafeta. Hamu a a ri tata wa Kanana.
Lava hi vona vana vanharhu va Nowa; eka vona ku humile vanhu hinkwavo lava tateke misava.
Nowa a a ri murimi; hi yena munhu wo sungula ku rima nsimu a byala vhinya.
Siku rin'wana, a nwa vhinyo ya kona, a pyopyiwa, kutani a ya etlela entsongeni wa yena a nga ambalanga nchumu.
Kutani Hamu tata wa Kanana a vona tata wa yena a nga ambalanga nchumu, hiloko a suka a ya byela vamakwavo ehandle.
Kutani Xeme na Yafeta va teka nkumba va wu kapeka emakatleni ya vona havambirhi, va tlhentlha hi xindzhakwa-ndzhakwani, va ya funengeta tata wa vona; a va langutile etlhelo, hikokwalaho a va n'wi vonelanga.
Loko vhinyo leyi Nowa a a yi nwile yi hangalaka, a twa leswi n'wana wa yena lontsongo a n'wi endleke swona
Endzhaku ka ndhambi ya mati, Nowa ú hanyile malembe ya 350
kutani a lova a ri ni malembe ya 950.
Lava i vatukulu va Nowa, va nga vana va Xeme na Hamu na Yafeta, lava velekiweke endzhaku ka ndhambi ya mati.
Vana va Yafeta hi lava: Gomere, na Magogo, na Madayi, na Yavhani, na Tubala, na Mexeke, na Tirasi.
Vana va Gomere hi lava: Axikenazi, na Rifata, na Togarima.
Vana va Yavhani hi lava: Elixa, na Tarxixi, na Kipra, na Rhoda.
Eka vona lava, ku humile vanhu lava hangalakeke ematikweni lama nga etibuweni ta malwandle, hi ku ya hi tinxaka ta vona leti vulavulaka tindzimi to hambana-hambana.
Vana va Hamu hi lava: Kuxi, na Egipta, na Putu, na Kanana.
Vana va Kuxi hi lava: Seba, na Havhila, na Sabita, na Rhama, na Sabiteka. Vana va Rhama hi lava: Xeba na Dedani.
Kuxi ú velekile Nimrodo, yena loyi a nga va nhenha yo sungula laha misaveni.
Emahlweni ka HOSI Xikwembu, Nimrodo a a tiveka a ri muhloti lonkulu. Hikokwalaho ku hume xivuriso lexi nge: Ú fana na Nimrodo, muhloti lonkulu emahlweni ka HOSI Xikwembu.
Loko Nimrodo a sungula ku fuma, a a fuma miti leyi: Babele, na Ereke, na Akade, hinkwayo yi ri etikweni ra Xinara.
Ú suke laha tikweni leri, a ya le Asiriya a fika a aka miti leyi: Ninivha, na Rehoboto-Ira, na Kala
ni muti wa Resene lowu nga xikarhi ka Ninivha ni muti lowukulu wa Kala.
Egipta ú velekile vana lava: Ludu, na Anamu, na Lehaba, na Nafetuhi
na Patroso, na Kasiluhi, na Kafitoro, yena kokwa wa Vafilista.
Kanana a veleka Sidoni mativula ya yena, a veleka na Heti.
Kanana hi yena tata wa Vayebusi, ni Vaamori, ni Vagirigaxi
ni Vahivhi, ni Vaariki, ni Vasini
ni Vaarivhada, ni Vasemari, ni Vahamata. Kutani va ka Kanana va sungula ku hangalaka ni matiko
ndzilekana wa tiko ra vona wu sungula eSidoni wu kongoma eGerara, wu ya fika eGaza; kutani wu jika wu kongoma etlhelo ra Sodoma na Gomora, na Adama, na Seboyimi, wu ya helela eLaxa.
Lava hi vona vana va Hamu, lava tshameke ematikweni ya vona, va vulavula tindzimi to hambana-hambana hi ku ya hi tinxaka ta vona.
Xeme, yena hosi ya Yafeta, kokwa wa va ka Ebere hinkwavo, ú velekile vana lava
Elamu, na Axuru, na Aripakixada, na Ludi, na Aramu.
Vana va Aramu hi lava: Usi, na Hulu, na Getere, na Maxa.
Aripakixada ú velekile Xela, kutani Xela a veleka Ebere
Ebere a veleka vana vambirhi: Un'wana vito ra yena a a ri Pelege (hileswaku ku avana, hikuva enkarhini wa yena matiko ma avene). Makwavo wa yena a a ri Yokotani.
Yokotani ú velekile Alimodada, na Xelefi, na Hasari-Mavheti, na Yera
na Hadorama, na Uzala, na Dikila
na Obala, na Abimaele, na Xeba
na Ufira, na Havhila, na Yobabu. Lava hinkwavo hi vona vana va Yokotani.
Tiko leri a va tshama eka rona a ri sukela eMexa, ri ya fika eSefara, emagangeni ya le vuxeni.
Lava hi vona vana va Xeme lava tshamaka ematikweni ya vona va vulavula tindzimi to hambana-hambana, hi ku ya hi tinxaka ta vona.
Lava hi vona vatukulu va Nowa hi ku ya hi mindyangu ya vona ni matiko ya vona. Ematikweni lawa, ku humile vanhu lava hangalakeke emisaveni, endzhaku ka ndhambi ya mati.
Khale vanhu hinkwavo emisaveni a va vulavula ririmi rin'we, leri a ri ri ni marito yo fana.
Loko va ri karhi va tsendzeleka evuxeni, va kumile rivala etikweni ra Xinara, kutani va aka kona.
Kutani va byelana va ku: Tanani, a hi endleni switina, hi tlhela hi swi hisa swinene. Kutani ematshan'weni ya maribye va tirhisa switina, va swi khomanisa hi ntita.
Kutani va ku: A hi tiakeleni muti, hi aka ni xihondzo lexi nga ta dliva tilo, leswaku hi ta tiveka, hi ta ka hi nga hangalasiwi emisaveni.
Hiloko HOSI Xikwembu xi rhelela xi ta vona muti ni xihondzo lexi vanhu va tiakeleke xona
kutani HOSI Xikwembu xi ku: Vanhu lava i van'we, naswona va vulavula ririmi rin'we; kutani lawa mo va masungulo ya leswi va nga ta swi endla. Xin'wana ni xin'wana lexi va nga ta lava ku xi endla, xi nge va tsandzi.
A hi rheleleni, hi ya pfilunganyisa ririmi ra vona, leswaku va ta ka va nga ha twanani loko va vulavula.
Kutani HOSI Xikwembu xi va hangalasa va suka emutini lowu, va ya emisaveni hinkwayo, va tshika ku aka muti.
Hiloko muti wa kona wu thyiwa vito ra Babele, hikuva HOSI Xikwembu xi pfilunganyisele kona ririmi ra vanhu va misava hinkwayo, xi va hangalasa va ya emisaveni hinkwayo.
Lava i vatukulu va Xeme. Loko ku hundzile malembe mambirhi endzhaku ka ndhambi ya mati, Xeme a a ri ni malembe ya 100, kutani a veleka Aripakixada.
Endzhaku ka loko Xeme a velekile Aripakixada, ú hanyile malembe ya 500. Ú vile ni van'wana vana va xinuna ni va xisati.
Loko Aripakixada a ri ni malembe ya 35, a veleka Xela.
Endzhaku ka loko Aripakixada a velekile Xela, ú hanyile malembe ya 403. Ú vile ni van'wana vana va xinuna ni va xisati.
Loko Xela a ri ni malembe ya 30, a veleka Ebhere.
Endzhaku ka loko Xela a velekile Ebere, ú hanyile malembe ya 403. Ú vile ni van'wana vana va xinuna ni va xisati.
Loko Ebere a ri ni malembe ya 34, a veleka Pelege.
Endzhaku ka loko Ebere a velekile Pelege, ú hanyile malembe ya 430. Ú vile ni van'wana vana va xinuna ni va xisati.
Loko Pelege a ri ni malembe ya 30, a veleka Rhewu.
Endzhaku ka loko Pelege a velekile Rhewu, ú hanyile malembe ya 209. Ú vile ni van'wana vana va xinuna ni va xisati.
Loko Rhewu a ri ni malembe ya 32, a veleka Serugi.
Endzhaku ka loko Rhewu a velekile Serugi, ú hanyile malembe ya 207. Ú vile ni van'wana vana va xinuna ni va xisati.
Loko Serugi a ri ni malembe ya 30, a veleka Nahoro.
Endzhaku ka loko Serugi a velekile Nahoro, ú hanyile malembe ya 200. Ú vile ni van'wana vana va xinuna ni va xisati.
Loko Nahoro a ri ni malembe ya 29, a veleka Tera.
Endzhaku ka loko Nahoro a velekile Tera, ú hanyile malembe ya 119. Ú vile ni van'wana vana va xinuna ni va xisati.
Loko Tera a ri ni malembe ya 70, a veleka Abrama, na Nahoro, na Harana.
Lava hi vona va ka Tera. Tera a a ri tata wa Abrama, na Nahoro, na Harana; kutani Harana a veleka Lota.
Harana ú lovile tata wa yena Tera a ha hanya, a lovela emutini wa Uru, etikweni ra Vakalediya leri a velekeriweke eka rona.
Abrama na Nahoro va teka vasati; nsati wa Abrama a a ri Sarayi, nsati wa Nahoro yena a a ri Milika, N'wa-Harana; makwavo wa Milika N'wa-Harana a a ri Yisika.
Sarayi a a ri mhika, a nga kumi vana.
Kutani Tera a teka n'wana wa yena Abrama, ni ntukulu wa yena Lota n'wana Harana, ni n'wingi wa yena Sarayi nkata Abrama, va rhurha emutini wa Uru etikweni ra Vakalediya, va kongoma etikweni ra Kanana, kambe loko va fika emutini wa Harana, vo aka va tshama kona.
Tera ú hanyile malembe ya 205, kutani a lovela emutini wa Harana.
HOSI Xikwembu xi ku ka Abrama: Suka etikweni ra rikwenu, u hambana ni maxaka ya wena ni va ka n'wina hinkwavo, u ya etikweni leri ndzi nga ta ku komba rona.
Kutani ndzi ta ku endla tiko lerikulu, ndzi ku katekisa, ndzi kurisa vito ra wena; u ta va xihlovo xa minkateko.
Ndzi ta katekisa lava va ku katekisaka, kambe loyi a ku rhuketelaka ndzi ta n'wi rhuketela. Kutani vanhu hinkwavo laha misaveni va ta katekisiwa hikwalaho ka wena.
Hiloko Abrama a suka a famba hilaha HOSI Xikwembu xi n'wi leriseke hakona; kutani Lota a famba na yena. Loko Abrama a suka eHarani a a ri ni malembe ya 75.
Kutani Abrama a teka Sarayi nsati wa yena, na Lota n'wana wa makwavo, ni swilo swa vona hinkwaswo, a teka ni malandza lawa va ma kumeke eHarani, va khoma ndlela va kongoma etikweni ra Kanana.
Loko va fika eKanana, Abrama a rhendzeleka na tiko a kondza a ya fika eka Nkuhlu wa More, yi nga ndhawu leyi nga Xikeme. Enkarhini lowu, Vakanana a va ha tshama etikweni leri.
Kutani HOSI Xikwembu xi humelela eka Abrama xi ku ka yena: Tiko leri, ndzi ta ri nyika vatukulu va wena. Hiloko Abrama a aka alitari, a akela HOSI Xikwembu lexi humeleleke eka yena.
Kutani Abrama a suka kwalaho a ya entshaveni leyi yi nga vuxeni bya muti wa Betele, a fika a dzima ntsonga kona. Hi tlhelo ra vupeladyambu a ku ri ni muti wa Betele, kasi evuxeni a ku ri ni muti wa Ayi. Kutani Abrama a akela HOSI Xikwembu alitari, a xi gandzela kona.
Kutani Abrama a ya emahlweni ni riendzo ra yena ro ya edzongeni.
Loko ku hundzile nkarhi, ku wa ndlala etikweni ra Kanana. Kutani Abrama a rhelela etikweni ra Egipta ku ya luvela kona, hikuva ndlala a yi ri yikulu etikweni.
Loko Abrama a lava ku nghena etikweni ra Egipta, a byela nsati wa yena Sarayi a ku: Ndza swi tiva leswaku u mbhuri ya wansati
hikokwalaho, loko Vaegipta va ku vona va ta ku: ‘Loyi, o va nsati wa yena’, kutani mina va ta ndzi dlaya, va siya wena.
Ku endlela leswaku va ta ndzi tsakela, va byele leswaku u makwerhu, kutani hikwalaho ka wena, va nge ndzi dlayi.
Kunene loko Abrama a nghena etikweni, Vaegipta va swi vonile leswaku Sarayi i mbhuri ya wansati.
Tindhuna tona ti lo na n'wi vona, to ya ti ya n'wi bumabumela eka Faro, kutani Sarayi a tekiwa a yisiwa endlwini ya Faro.
Kutani hikwalaho ka Sarayi Faro a tsakela Abrama, a n'wi nyika ni tinyimpfu, ni tihomu, ni timbhongolo ta xinuna ni ta mantswele, ni malandza ya xinuna ni ya xisati, ni tikamela.
Kambe HOSI Xikwembu xi rhumela makhombo layo tala, xi ba Faro ni ndyangu wa yena hikwalaho ka Sarayi nkata Abrama.
Kutani Faro a vitana Abrama a ku ka yena: Xana i mhaka muni leyi u ndzi vangeleke yona xana? Xana hikwalaho ka yini u nga ndzi byelanga leswaku munhu loyi i nsati wa wena xana?
U ndzi byerile leswaku i makwenu, kutani mina ndzi n'wi tekile ndzi n'wi endla nsati; xana a wu ndzi xisele yini xana? Kutani sweswi, nsati wa wena hi loyi, n'wi teke, u huma laha tikweni u famba.
Faro a lerisa malandza ya yena leswi ma nga ta endla Abrama swona, kutani wona ma n'wi teka ma n'wi humesa etikweni, a ri ni nsati wa yena ni swilo swa yena hinkwaswo.
Hiloko Abrama a tlhandluka a huma etikweni ra Egipta, a ri ni nsati wa yena ni swilo swa yena hinkwaswo; Lota a famba na vona va kongoma edzongeni ra tiko ra Kanana.
Enkarhini lowu, Abrama a a fumile swinene: A a ri ni tihomu, ni silivhere ni nsuku.
Loko a suka edzongeni, Abrama ú yile emahlweni ni riendzo ra yena a kongoma eBetele, ku kondza a ya fika endhawini leyi a a tidzimerile ntsonga eka yona eku sunguleni, leyi yi nga xikarhi ka muti wa Betele ni muti wa Ayi.
Endhawini leyi, hi kona laha Abrama a a akile kona alitari eku sunguleni, a gandzela HOSI Xikwembu.
Lota, loyi a a famba na Abrama, na yena a a ri ni mintlhambi ya swifuwo leswikulu ni leswitsongo, a tlhela a va ni mintsonga
kutani ndhawu leyi a va ri eka yona, a yi nga ta kota ku va nyika swakudya swo ringana loko va tshama eka yona va ri vambirhi, naswona a va ri ni swilo swo tala, hikokwalaho a va nga ta tshama endhawini yin'we.
Tlhandlakambirhi, a ku ri ni ku holova exikarhi ka varisi va swifuwo swa Abrama ni varisi va swifuwo swa Lota. Enkarhini lowu, Vakanana ni Vaperesi a va ha tshama etikweni leri.
Hiloko Abrama a ku ka Lota: Ku nga tshuki ku va ni ku holova exikarhi ka mina na wena, hambi ku ri exikarhi ka varisi va swifuwo swa mina ni varisi va swifuwo swa wena, hikuva hi vanhu van'we.
Loko ri ri tiko, wa ri vona hinkwaro hi leri, kutani xana swi nge antswi loko ho hambana xana? Loko u hlawula ku ya eximatsini, mina ndzi ta ya exineneni, kasi loko u hlawula ku ya exineneni, mina ndzi ta ya eximatsini.
Kutani Lota a tlakusa mahlo, a vona leswaku tindhawu ta le nkoveni wa Yordani, ni ku ya fika eSowara, ti ni mati yo tala ku fana ni ntanga wa HOSI Xikwembu, ni tiko ra Egipta. (Enkarhini lowu, HOSI Xikwembu a xi nga si herisa muti wa Sodoma ni muti wa Gomora.)
Hikokwalaho, Lota a tihlawulela tindhawu hinkwato ta Nkova wa Yordani, a famba a kongoma evuxeni; kutani Abrama na Lota va hambanisa sweswo.
Abrama a tshama etikweni ra Kanana, kasi Lota yena a ya tshama emitini leyi nga nkoveni, kambe hi kutsongo-tsongo a a tshineta ntsonga wa yena kusuhi na Sodoma
wu nga muti wa vanhu vo homboloka, lava a va dyohela ngopfu HOSI Xikwembu.
Kuteloko Lota a hambanile na Abrama, HOSI yi ku ka Abrama: Tlakusa mahlo, u languta en'walungwini, ni le dzongeni, ni le vuxeni, ni le vupeladyambu ku sukela kwala u nga kona
hikuva tiko hinkwaro leri u ri vonaka, ndzi ta ku nyika rona, ri va ra wena ni vatukulu va wena hilaha ku nga heriki.
Ndzi ta endla leswaku vatukulu va wena va tala ku fana ni ntshuri wa misava, kutani a ku nga vi na munhu loyi a nga ta kota ku va hlaya, hikuva ntshuri wa misava a wu hlayeki.
Suka u famba u rhendzeleka ni tiko leri hinkwaro, u kondza u ri hlanganisa, hikuva ndzi ta ku nyika rona.
Kutani Abrama a rhurhisa ntsonga wa yena, a ya tshama eka Minkuhlu ya Mamre le Hebroni; kutani a akela HOSI Xikwembu alitari kona.
Amirafele hosi ya Xinara, na Ariyoko hosi ya Elasara, na Kedoro-Lawomere hosi ya Elamu, na Tidala hosi ya Goyimi
va huma nyimpi va ya lwa na Bera hosi ya Sodoma, na Birixa hosi ya Gomora, na Xinabu hosi ya Adama, na Xemebere hosi ya Seboyimi, na hosi ya Bela (wu nga muti wa Sowara).
Kutani tihosi leti hinkwato ti yima swin'we ti ya hlengeletana eka Nkova wa Sidimi (ri nga Lwandle-ra-ku-fa).
Tihosi leti, ti vile ehansi ka Kedoro-Lawomere ku ringana malembe ya 12, kutani hi lembe ra vu-13 ti sungula ku n'wi hundzukela.
Hi lembe ra vu-14, Kedoro-Lawomere ni tihosi leti a ti yima na yena, va hlula muti wa Refayimi le Axiteroti-Karnayimi, ni muti wa Suzimi eHamu, ni muti wa Emini eXave-Kiriyatayimi
va hlula ni Vahori lava tshamaka entshaveni ya vona ya Seyira, ku kondza va ya fika le Eliparani, laha mananga ma sungulaka kona.
Kutani va hundzuluka va ya fika le Eni-Mixipati (hileswaku Kadexe), va hlasela tiko hinkwaro ra Vaamaleke, ni ra Vaamori lava a va tshama eHasasoni-Tamara.
Kutani hosi ya Sodoma, ni ya Gomora, ni ya Adama, ni ya Seboyimi, ni ya Bela (ku nga muti wa Sowara), ti huma nyimpi ti ya hlengeletana eka Nkova wa Sidimi
ti lwa na Kedoro-Lawomere hosi ya Elamu, na Tidala hosi ya Goyimi, na Amirafele hosi ya Xinara, na Ariyoko hosi ya Elasara, kutani tihosi leti ta mune ti yima swin'we ti lwa ni tihosi leta ntlhanu.
Nkova wa Sidimi a wu ri ni makhele-khele lama taleke hi ntinta, kutani tihosi tin'wana ta Sodoma na Gomora ti wela eka wona loko ti ri karhi ti tsutsuma; leti poneke tona ti tsutsumerile etintshaveni.
Kutani valala va teka swilo hinkwaswo swa Sodoma na Gomora, va teka ni swakudya hinkwaswo va famba na swona.
Lota n'wana makwavo wa Abrama a a tshama eSodoma, kutani va n'wi khoma va famba na yena ni swilo swa yena hinkwaswo.
Munhu un'wana loyi a poneke enyimpini, ú yile a ya byela Abrama lowa Muheveru leswi humeleleke. Abrama a a tshama eminkuhlwini ya ka Mamre lowa Muamori, makwavo wa Exikolo na Anere, lava a va yima na Abrama.
Kuteloko Abrama a twa leswaku va khomile Lota n'wana wa makwavo va famba na yena, a vitana tinhenha ta 318 leti a ti ri emutini wa yena, va hlongorisa valala ku kondza va ya fika eDani
kutani Abrama a avanyisa malandza ya yena hi mintlawa-ntlawa, va hlasela valala va vona nivusiku, va va hlongorisa ku kondza va ya fika eHoba, en'walungwini wa muti wa Damaska.
Kutani Abrama a va tekela swilo hinkwaswo leswi va swi phangheke, a teka na Lota n'wana wa makwavo, ni swilo swa yena, ni vavasati, ni vanhu lava a va va khomile.
Loko Abrama a vuya hi le ku hlaseleni ka Kedoro-Lawomere ni tihosi leti a ti yima na yena, hosi ya Sodoma yi humile yi ya n'wi hlanganisa eka Nkova-wa-Xavhe (hileswaku Nkova-wa-hosi).
Kutani Melkisedeke hosi ya Salema a humesa xinkwa ni vhinyo. Melkisedeke a a ri muprista wa Xikwembu-xa-le-henhla-henhla.
Hosi ya Sodoma yi ku ka Abrama: Ndzi kombela leswaku u ndzi tlherisela vanhu lava u va khomeke; kambe swilo leswi u nga na swona, u nga ha titekela swona swi va swa wena.
Kambe Abrama a hlamula hosi ya Sodoma a ku ka yona: Ndzi hlambanyile emahlweni ka HOSI Xikwembu-xa-le-henhla-henhla, xona muendli wa tilo ni misava
leswaku ndzi nge pfuki ndzi tekile hambi yi ri njarha kumbe ngoti yo boha tintanghu, kumbe xilo xihi na xihi lexi nga xa wena, hikuva u nga ta ku: ‘Hi mina ndzi fumiseke Abrama.’
Hikokwalaho, mina ndzi nge amukeri nchumu, handle ka swakudya leswi majaha ma swi dyeke, ni swilo leswi nga ta averiwa lava a ndzi fambile na vona; kambe Anere na Exikolo na Mamre, vona a va averiwe swa vona.
Endzhaku ka timhaka leti, HOSI Xikwembu xi tikomba eka Abrama hi ku vulavula na yena, xi ku: Abrama, u nga chavi, hikuva hi mina xitlhangu xa wena; u ta va ni minkateko leyo tala!
Kambe Abrama a hlamula a ku: We Xikwembu N'wini wanga, xana u to ndzi nyika yini, hikuva ku fikela sweswi a ndzi si va na n'wana, kutani loyi a nga ta dya ndzhaka ya mina i Eliezere wa le Damaska.
Abrama a engeta a ku: A wu ndzi nyikanga n'wana, kutani hlonga leri ri nga laha mutini wa mina, hi rona ri nga ta va mudyandzhaka.
Kutani HOSI Xikwembu xi ku ka Abrama: Munhu loyi Eliezere a hi yena la nga ta va mudyandzhaka ya wena, kambe n'wana wa wena wa xiviri hi yena la nga ta dya ndzhaka ya wena.
Kavaloko HOSI Xikwembu xi teka Abrama xi ya na yena ehandle, kutani xi ku ka yena: Languta ehenhla u hlaya tinyeleti, u vona loko u nga ti hlaya u ti heta! Hiloko xi ku ka yena: Vatukulu va wena va ta tala ku fana ni tinyeleti leti.
Abrama a tshemba marito ya HOSI Xikwembu, kutani hikwalaho ka swona sweswo, Xikwembu xi n'wi vona a ri munhu la lulameke.
Kutani HOSI Xikwembu xi ku ka Abrama: Hi mina HOSI Xikwembu lexi xi ku humeseke emutini wa Uru etikweni ra Vakalediya, leswaku ndzi ta ku nyika tiko leri ri va ra wena.
Abrama a hlamula a ku: We Xikwembu N'wini wanga, xana ndzi ta swi tivisa ku yini leswaku tiko leri ri ta va ra mina xana?
Kavaloko HOSI Xikwembu xi ku ka yena: Ndzi tisele homu ya thokazi, ni mbuti ya thokazi, ni khuna, swifuwo leswi hinkwaswo swi va swa malembe manharhu, u tisa ni matuva mambirhi.
Abrama a tisela HOSI Xikwembu swilo leswi hinkwaswo, kutani a swi pandza hi le xikarhi, a veka rihlanguti rin'we ri langutana ni lerin'wana; matuva wona a nga ma pandzanga.
Loko ku ta makoti ma lava ku dya nyama leyi, Abrama a a ma hlongola.
Loko dyambu ri ya eku peleni, Abrama a khomiwa hi vurhongo lebyikulu; kutani a tikuma a funengetiwile hi munyama lowukulu wo chavisa
kutani HOSI Xikwembu xi ku ka yena: U fanele ku tshama u ri karhi u tiva mhaka leyi: Vatukulu va wena va ta va valuveri etikweni ra van'wana va hundzuka mahlonga kona, va xaniseka malembe yo ringana 400.
Kambe mina ndzi ta ba tiko leri va nga ta va mahlonga eka rona, kutani va ta huma kona va fumile swinene.
Loko a ri wena, u ta tietlelela u dyuharile swinene, u landza vatata wa wena hi ku rhula.
Kambe vatukulu-xinguwe va wena va ta tlhela va vuya etikweni leri, hikuva sweswi vubihi bya Vaamori a byi si fika emakumu ka byona.
Loko dyambu ri perile, ku va ni xinyami lexikulu, kutani ku humelela mbita leyi tuvikaka musi, ni xisana xa ndzilo, swi hundza hi le xikarhi ka nyama leyi veketeriweke.
Hi siku rero, HOSI Xikwembu xi endla ntwanano na Abrama, xi ku ka yena: Tiko leri, ndzi ta ri nyika vatukulu va wena, ku sukela endzilekaneni wa tiko ra Egipta ku ya fika enambyeni lowukulu wa Yufrata
ri nga tiko ra Vakeni, ni Vakenizi, ni Vakadimoni
ni Vahiti, ni Vaperesi, ni Varefayimi
ni Vaamori, ni Vakanana, ni Vagirigaxi, ni Vayebusi.
Enkarhini lowu, Sarayi nkata Abrama a a nga si va na n'wana, kambe a a ri ni nandza wa xisati wa Muegipta, loyi a va ku i Hagara.
Kutani Sarayi a ku ka Abrama: Vona, HOSI yi ndzi tsonile vana, kutani wena yana u ya tivana ni nandza wa mina, kumbexana yena a nga ndzi velekela vana. Abrama a nkhensa marito ya Sarayi
kutani Sarayi nkata Abrama a teka Hagara, nandza wa yena lowa Muegipta, a n'wi nyiketa eka Abrama leswaku a va nsati wa yena. Leswi swi humelerile loko Abrama a hetile khume ra malembe a ri etikweni ra Kanana.
Hiloko Abrama a ya tivana na Hagara, kutani Hagara a tika. Loko Hagara a vona leswaku ú tikile, a sungula ku langutela n'wini wa yena Sarayi ehansi.
Kutani Sarayi a ku ka Abrama: Hi wena u faneleke ku vona mhaka ya ku xanisiwa ka mina! Ndzi nyiketile Hagara eka wena, kambe ú lo na vona leswaku ú tikile, o sungula ku ndzi langutela hansi. HOSI Xikwembu a xi ve xona xi avanyisaka mhaka ya kona.
Kutani Abrama a hlamula Sarayi a ku: Nandza loyi wa wena, ú lawuriwa hi wena, vona leswi u nga endlaka swona hi yena. Kavaloko Sarayi a sungula ku khoma Hagara hi ndlela ya tihanyi, Hagara a kondza a baleka a hambana na yena.
Loko Hagara a ri exihlobyeni lexi nga mananga, endleleni yo ya eXuru, a kumiwa hi ntsumi ya HOSI Xikwembu
kutani ntsumi yi ku ka yena: Hagara nandza wa Sarayi, u ta u huma kwihi, naswona u ya kwihi xana? Hagara a hlamula a ku: Ndzi balekile hi ku chava Sarayi n'wini wa mina.
Ntsumi ya HOSI Xikwembu yi ku ka yena: Tlhelela eka n'wini wa wena, u hamba u titsongahata eka yena.
Ntsumi ya HOSI Xikwembu yi ya emahlweni yi ku ka yena: Ndzi ta ku nyika vatukulu lavo tala, lero a ku nga vi na munhu loyi a nga ta kota ku va hlaya a va heta.
Kutani Hagara a thya HOSI Xikwembu lexi vulavuleke na yena evito ra Xikwembu-lexi-voniwaka, hikuva a a ku: Xana ndzi nga va ndzi vonile Xikwembu hakunene, ndzi tama ndza ha hanya xana?
Hikokwalaho, xihlovo lexi xi thyiwile vito ra Berilahayi-Royi (hileswaku Xihlovo-xa-loyi-a-vonaka-a-tlhela-a-hanya). Xihlovo lexi xi le xikarhi ka muti wa Kadexe ni wa Berede.
Hagara a veleka n'wana wa mufana, kutani Abrama a thya n'wana loyi wa yena evito ra Iximaele.
Loko Hagara a kuma n'wana, Abrama a a ri ni malembe ya 86.
Loko Abrama a ri ni malembe ya 99, HOSI Xikwembu xi humelela eka yena, xi ku: Hi mina Xikwembu-xa-matimba-hinkwawo; u fanele ku hanya emahlweni ka mina, u ndzi yingisa hi ku hetiseka.
Ndzi ta endla ntwanano exikarhi ka mina na wena, naswona ndzi ta ku nyika vatukulu lavo tala ngopfu.
Hiloko Abrama a wela ehansi hi mombo, kutani Xikwembu xi ku ka yena
Vona, ndzi ta endla ntwanano na wena: Hi wena u nga ta va tata wa vanhu va matiko layo tala.
Vito ra wena a ri nga ha vi Abrama, kambe ri ta va Abrahama, hikuva ndzi ku endla tata wa vanhu va matiko layo tala.
Ndzi ta endla leswaku u va ni vatukulu va ntsandza-vahlayi; eka wena ndzi ta humesa vanhu va matiko layo tala; hambi ti ri tihosi ti ta huma eka wena.
Ndzi ta endla ntwanano exikarhi ka mina na wena, ni vatukulu va wena lava nga ta sala va hanya endzhaku ka wena; ntwanano lowu wu ta va kona hilaha ku nga heriki, kutani ndzi ta va Xikwembu xa wena ni xa vatukulu va wena.
Tiko leri u luveleke eka rona, ri nga tiko ra Kanana, ndzi ta ku nyika rona hinkwaro, ri va ra wena ni vatukulu va wena hilaha ku nga heriki, kutani mina ndzi ta va Xikwembu xa vona.
Xikwembu xi ku ka Abrahama: Wena ni vatukulu va wena hinkwavo lava nga ta velekiwa, mi fanele ku hlayisa ntwanano wa mina.
Ntwanano lowu mi faneleke ku wu hlayisa, lowu nga ta va kona exikarhi ka mina na wena, ni vatukulu va wena lava nga ta velekiwa, hi lowu: Munhu un'wana ni un'wana wa xinuna ú fanele ku yimbisiwa.
Mi ta yimbisiwa hi ku tsemiwa minsuvu, kutani xi ta va xikombiso xa ntwanano exikarhi ka mina na n'wina.
Mi ta hamba mi yimbisa vana va n'wina va xinuna loko va ri ni masiku ya 8; mi ta yimbisa hinkwavo lava nga ta velekiwa, hambi ri ri hlonga leri nga lo velekeriwa exikarhi ka n'wina ntsena, kumbe leri mi nga lo ri xava eka vanhu vambe.
Mahlonga hinkwawo lama velekeriweke emitini ya n'wina kumbe lawa mi ma xaveke hi mali, ma fanele ku yimbisiwa. Hi ndlela leyi, mfungho wa ntwanano wa mina lowu nga heriki, wu ta va enyameni ya n'wina.
Munhu un'wana ni un'wana wa xinuna loyi a nga yimbisiwangiki, ú ta hlongoriwa a suka exikarhi ka va ka vona, hikuva ú ta va a tshovile ntwanano wa mina.
Kutani Xikwembu xi ku ka Abrahama: Sarayi nsati wa wena a nge he vitaniwi hi vito ra Sarayi, kambe ú ta va Sara.
Ndzi ta n'wi katekisa, ndzi endla leswaku a ku velekela n'wana wa mufana. Ú ta va mana wa vanhu va matiko layo tala, a veleka ni tihosi, hikwalaho ka leswi ndzi n'wi katekiseke.
Kutani Abrahama a wela hansi hi mombo, a ri karhi a hleka, a tivutisa a ku: Xana wanuna loyi a nga ni malembe ya 100, a nga ha tswala n'wana xana? Leswi Sara a nga ni malembe ya 90, a nga ha kuma n'wana xana?
Kutani Abrahama a ku ka Xikwembu: Onge u nga amukela Iximaele!
Xikwembu xi hlamula xi ku: E-e, Sara nsati wa wena ú ta ku velekela n'wana wa mufana, kutani wena u ta n'wi thya vito ra Isaka. Ndzi ta endla ntwanano na yena, wu va ntwanano lowu nga ta va kona hilaha ku nga heriki exikarhi ka mina ni vatukulu va yena lava nga ta velekiwa.
Loko xi ri xikombelo xa wena hi tlhelo ra Iximaele, ndzi xi twile; ndzi ta n'wi katekisa ndzi n'wi nyika vatukulu lavo tala swinene. Ndzi ta n'wi endla tiko lerikulu, a va tata wa tihosi ta 12.
Kambe ndzi ta endla ntwanano na Isaka, a nga n'wana loyi a nga ta velekiwa hi Sara lembe leri taka hi nguva leyi.
Kuteloko Xikwembu xi hetile ku vulavula na Abrahama, xi tlhandluka xi hambana na yena.
Kutani Abrahama a teka n'wana wa yena Iximaele, ni mahlonga hinkwawo ya xinuna lama nga velekiwa emutini wa yena kumbe lama nga lo xaviwa hi mali, a ya va yimbisa ro siku rero hilaha Xikwembu xi n'wi leriseke hakona.
Loko Abrahama a yimbisiwa a a ri ni malembe ya 99
kasi Iximaele n'wana wa yena ú yimbisiwile a ri ni malembe ya 13.
Hi siku rero, Abrahama a yimbisiwa swin'we ni n'wana wa yena Iximaele
ni vavanuna hinkwavo va muti wa yena, ku katsa ni mahlonga lama velekiweke kona kumbe lama nga lo xaviwa hi mali ma huma eka vanhu vambe.
Siku rin'wana ninhlekanhi, dyambu ri ri karhi ri hisa, HOSI Xikwembu xi humelela eka Abrahama le ka Minkuhlu ya Mamre, xi n'wi kuma a tshamile enyangweni ya ntsonga wa yena.
Loko Abrahama a tlakusa mahlo, o vona vavanuna vanharhu va yimile emahlweni ka yena; hiloko a suka enyangweni ya ntsonga wa yena hi ku tsutsuma, a ya va hlanganisa, a fika a korhama
a ku: N'we vini vanga, loko mi ndzi tsakela, ndzi kombela leswaku mi yimanyana laha ka mina nandza wa n'wina.
Mi nge ndzi ya mi lavela swimatana mi ta phumunha ritshuri emilengeni, mi wisanyana laha hansi ka murhi.
Leswi mi teke hi laha ka mina nandza wa n'wina, ndza ha ta sungula hi ku mi lavela vuswanyana mi ta miyeta nyoka, kutani hi kona mi nga ta ya emahlweni ni riendzo ra n'wina. Vona va hlamula va ku: Hiswona, endla hilaha u vulaka hakona.
Kavaloko Abrahama a hatlisa a ya eka Sara entsongeni, a fika a ku: Hatla u teka swirhundzu swinharhu swa mapa lamanene, u ma pfuva u sweka swimbhundzwa.
Abrahama yena a tsutsuma a ya entlhambini, a fika a teka rhole ro saseka, ro nona, a ri yisa eka nandza wa yena, kutani nandza a ri tlhava.
Kutani Abrahama a teka phehlwa ni ntswamba ni nyama ya rhole leyi a yi lulamiseke, a ya swi veka emahlweni ka vona ehansi ka murhi, a yima kwalaho tlhelo loko va ri karhi va dya.
Kutani va n'wi vutisa va ku: Ú kwihi Sara nsati wa wena xana? A hlamula a ku: Ú kwala ntsongeni.
Kutani HOSI Xikwembu xi ku: Ndza ku tshembisa leswaku ndzi ta tlhela ndzi vuya kambe haxawu hi nkarhi wolowu; Sara nsati wa wena ú ta va a ri na n'wana wa mufana. Sara a a ri eku yingiseleni, a ri enyangweni ya ntsonga, a nga voniwi.
Enkarhini lowu, Abrahama na Sara a va dyuharile swinene; Sara a a hundzeriwile hi nkarhi wa ku kuma vana.
Hikokwalaho, Sara a hleka a tivutisa a ku: Xana xikoxa xo fana na mina xi nga ha tiphina xana? Tlhandlakambirhi, na yena nuna wa mina ú dyuharile!
HOSI Xikwembu xi ku ka Abrahama: Xana Sara ú hleka yini, a vula leswaku ú hundzeriwile hi nkarhi wa ku kuma n'wana xana?
Xana xi kona lexi xi nga tsandzaka mina HOSI xana? Haxawu, hi nkarhi lowu ndzi wu vekeke, ndzi ta tlhela ndzi vuya eka wena; Sara ú ta va a ri na n'wana wa mufana.
Sara a a chava, kutani a kaneta a ku: Mina a ndzi hlekanga. HOSI Xikwembu xi ku: Wa hemba, u hlekile.
Kutani vavanuna lava va suka eka Abrahama va kongoma etlhelo ra muti wa Sodoma, kutani Abrahama a va heleketanyana.
Kutani HOSI Xikwembu xi tivutisa xi ku: Xana ndzi nga fihlela Abrahama leswi ndzi lavaka ku swi endla xana?
E-e, hikuva Abrahama loyi ú ta va tiko lerikulu, kutani vanhu va matiko hinkwawo ya misava va ta katekisiwa hikwalaho ka yena.
Ndzi n'wi hlawurile leswaku a letela vana va yena ni va ka vona hinkwavo lava nga ta velekiwa leswaku va famba etindleleni ta mina HOSI, va endla leswinene, swo lulama, kutani mina HOSI ndzi ta endlela Abrahama hinkwaswo leswi ndzi n'wi tshembiseke swona.
Kutani HOSI Xikwembu xi ya emahlweni xi ku: Swivilelo hi tlhelo ra muti wa Sodoma ni muti wa Gomora swi tele ngopfu, ni swidyoho swa vona swa chavisa
hikokwalaho ndzi ta rhelela ndzi ya vona loko leswi ndzi swi twaka hi tlhelo ra vona va swi endlile hakunene. Loko swi ri swona, ndzi ta swi tiva.
Kutani vavanuna volavo va hundzuluka va kongoma etlhelo ra muti wa Sodoma, kambe Abrahama yena a sala a yimile emahlweni ka HOSI Xikwembu.
Kutani Abrahama a tshinela kusuhi na xona, a ku: Xana u tiyisile hakunene leswaku u ta herisa lavo lulama swin'we ni lavo homboloka xana?
A hi nge emutini ku ni vanhu vo lulama va 50, xana u nga wu herisa, u nga wu tsetseleli, hambiloko ku ri na vanhu lava vo lulama va 50 eka wona xana?
Mhaka ya ku herisiwa ka vanhu vo lulama swin'we ni lavo homboloka, u nga tshuki u yi endla. U nga tshuki u fanisa lavo lulama ni lavo homboloka. Xana Muavanyisi wa misava hinkwayo a nga tsandzeka ku endla leswo lulama xana?
Kutani HOSI Xikwembu xi ku: Loko ndzo kuma vanhu vo lulama va 50 emutini wa Sodoma, ndzi ta tsetselela muti lowu hinkwawo hikwalaho ka vona.
Abrahama a hlamula a ku: Vona, ndzi kanyile mbilu ndzi ta ndzi ta vulavula na wena HOSI, hambileswi ndzi ngo va ntshuri ni nkuma ntsena.
Loko eka vanhu vo lulama va 50, ku kayivela ntlhanu ntsena, xana u nga kala u herisa muti hinkwawo hikwalaho ka ku kayivela ka vanhu va ntlhanu vo lulama xana? HOSI Xikwembu xi ku: Loko ndzo kuma vanhu vo lulama va 45 emutini, ndzi nge wu herisi.
Kutani Abrahama a ya emahlweni a ku ka HOSI Xikwembu: A hi nge emutini ku kumeka vanhu vo lulama va 40 ntsena. HOSI Xikwembu xi hlamula xi ku: Hikwalaho ka vanhu va 40, ndzi nge wu herisi.
Kutani Abrahama a ku: Ndzi kombela leswaku u nga hlundzuki, we HOSI, hikuva ndza ha lava ku vulavula. A hi nge emutini ku kumeka vanhu vo lulama va 30 ntsena. HOSI Xikwembu xi hlamula xi ku: Loko ndzo kuma vanhu vo lulama va 30, a ndzi nga wu herisi.
Abrahama a ku: Vona, ndzi kanyile mbilu ndzi ta ndzi ta vulavula na wena HOSI. A hi nge emutini wa kona ku kumeka vanhu vo lulama va 20. HOSI Xikwembu xi hlamula yi ku: Hikwalaho ka vanhu va 20, a ndzi nga wu herisi.
Kutani Abrahama a ku: Ndzi kombela leswaku u nga hlundzuki we HOSI, hikuva ndza ha lava ku vulavula kan'we ntsena. A hi nge emutini ku kumeka vanhu vo lulama va khume ntsena. HOSI Xikwembu xi hlamula yi ku: Hikwalaho ka vanhu lava vo lulama va khume, ndzi nge wu herisi.
Loko HOSI Xikwembu xi hetile ku vulavula na Abrahama, xi suka xi famba, kutani Abrahama a tlhelela entsongeni wa yena.
Loko tintsumi leti timbirhi ti fika emutini wa Sodoma, ti kume Lota a tshamile enyangweni ya muti wa Sodoma. Loko Lota a ti vona, a suka a yima a ya ti hlanganisa, a fika a korhama
a ku: N'we vini vanga, hambukani mi nghena emutini wa mina nandza wa n'wina, mi ta kumanyana swo phumunha ritshuri emilengeni, mi xwa kona vusiku bya namuntlha, kutani mi ta pfuka nimpundzu mi ya emahlweni ni riendzo ra n'wina. Tintsumi ti hlamula ti ku: E-e, hi ta etlela kwala rivaleni ra muti.
Kambe Lota a khongotela tintsumi hi matimba ti kondza ti hambuka ti nghena emutini wa yena, a fika a ti lulamisela swakudya, a sweka swinkwa swo-ke-comela, ti dya.
Va te va nga si ya eku etleleni, vavanuna va Sodoma va ta ku húmélèlò, va ta hinkwavo, lavakulu ni lavatsongo, ku nga sali na un'we, va fika va rhendzela muti.
Kutani va huwelela Lota va ku: Va kwihi vavanuna lava fikeke laha ka wena madyambu ya namuntlha xana? Hi humesele vona, hi lava ku etlela na vona.
Kutani Lota a huma, a tlhela a pfala ni rivanti, a ya laha a va ri kona
a ku ka vona: Vamakwerhu, ndza mi kombela, mi nga vi na tihanyi!
Vonani, ndzi ni vana vambirhi va vanhwanyana lava nga si tivanaka ni wanuna, yimani ndzi mi humesela vona, mi endla leswi mi swi lavaka ha vona. Loko va ri vavanuna lava, mi nga tshuki mi va khumba, hikuva va tile laha ka mina va ta kuma ko lata rivambu.
Kambe vona va hlamula va ku: Suka endleleni! Va ya emahlweni va ku: Munhu loyi ú tile laha hi ku luvela, kambe sweswi ú tiendla mulamuleri! Hi ta ku endla swo chavisa ku tlula leswi vanhu lava a hi ta va endla swona. Hiloko va susumeta Lota hi matimba, va tshinela erivantini, va lava ku ri tshova.
Kambe vavanuna lava va tintsumi va khoma Lota va n'wi kokela endzeni laha a va ri kona, va tlhela va pfala ni rivanti.
Kavaloko va endla leswaku vavanuna lava a va ri enyangweni hinkwavo, lavakulu ni lavatsongo, va biwa hi riphume, kutani va gugurhuteka va lava nyangwa va kondza va karhala.
Kutani vavanuna lava va tintsumi va ku ka Lota: Xana u ni vanhu van'wana kwala Sodoma, vo fana ni vakon'wana va wena, kumbe vana va wena va majaha ni vanhwana, kumbe xaka ra wena, xana? Va humese va suka emutini lowu
hikuva hi le kusuhi ni ku wu herisa: Swivilelo hi tlhelo ra vaaki va wona swi fikile hi xitalo emahlweni ka HOSI Xikwembu, kutani xona xi hi rhumile leswaku hi ta wu herisa.
Hiloko Lota a huma a ya byela majaha lawa a ma lava ku teka vana va yena, a ku: Pfukani mi huma emutini lowu, hikuva HOSI Xikwembu xi le kusuhi ni ku wu herisa. Kambe vakon'wana lava va yena, a va vona wonge ú le ku va vungunyeni.
Loko vurhonga byi tshwuka, vavanuna lava va tintsumi va byela Lota leswaku a hatla a huma, va ku: Pfuka u teka nsati wa wena ni vana va wena lava vambirhi va xisati lava u nga na vona, mi ta ka mi nga herisiwi swin'we ni muti lowu loko wu avanyisiwa.
Loko Lota a ha rhendzeleka-rhendzeleka, vavanuna lava va tintsumi va n'wi khoma hi voko, va khoma ni nsati wa yena ni vana va yena lava vambirhi va va humesa va ya va tshika ehandle ka muti, hikuva HOSI Xikwembu a xi twela Lota vusiwana.
Loko va va humeserile ehandle ka muti, HOSI Xikwembu xi ku ka Lota: Loko u lava ku pona, tsutsuma u nga languti endzhaku, naswona u nga yimi laha nkoveni; tsutsumela etintshaveni u ta ka u nga lovisiwi.
Kambe Lota a hlamula a ku: E-e, we N'wini wanga
u kombile leswaku wa ndzi tsakela mina nandza wa wena; tintswalo ta wena eka mina i tikulu ngopfu hikuva u ndzi ponisile, kambe ndzi nge swi koti ku tsutsumela etintshaveni hikuva ndzi nga weriwa hi khombo ndza ha ri endleleni, kutani ndzi fa.
Vona, ku ni muti kwala kusuhani, ndzi vula ximutana lexiya; ndzi pfumelele ku ya tumbela eka xona. I ximutana xitsongo, nkarhi wun'wana ndzi nga pona eka xona, a hi swona ke?
HOSI Xikwembu xi hlamula yi ku: Hiswona, ndza xi amukela xikombelo xa wena, a ndzi nga wu herisi muti lowu u wu vulaka.
Hatlisa u tsutsuma u ya kona, hikuva ndzi nge koti ku endla nchumu loko u nga si fika kwale! Hikokwalaho, muti lowu wu thyiwile vito ra Sowara.
Loko Lota a fika eSowara, dyambu a ra ha ku tlhava.
Hiloko HOSI Xikwembu xi nisa ndzilo ni xivavula, swi huma eka xona etilweni, swi wela ehenhla ka miti ya Sodoma na Gomora.
HOSI Xikwembu xi herisa miti leyi, ni tindhawu hinkwato ta kwala nkoveni; xi herisa ni vaaki va kona hinkwavo, ni swimila swa tiko ra kona hinkwaro.
Kambe nsati wa Lota a hundzuluka a languta endzhaku, kutani a hundzuka tshuka ra munyu.
Abrahama yena ú pfukile nimpundzu swinene a ya laha a a yimile kona emahlweni ka HOSI Xikwembu.
Loko Abrahama a languta hansi enkoveni, etlhelo ra Sodoma na Gomora, ni tindhawu hinkwato leti nga nkoveni, o vona musi wu ri karhi wu tuvika etikweni, wu ya ehenhla ku fana ni musi wa le xitikweni lexikulu.
Loko Xikwembu xi herisa miti ya le nkoveni leyi Lota a a tshama eka yona, a xi ri karhi xi tsundzuka Abrahama; hikokwalaho, xi humesile Lota xi n'wi susa emitini leyi a xi lava ku yi herisa.
Lota a a chava ku tshama emutini wa Sowara; hiloko a suka ni vana va yena vambirhi va vanhwanyana, va tlhandluka va kongoma etintshaveni, va fika va tshama ebakweni.
Nhwanyana lowa mativula a ku ka ndzisana: Tatana ú dyuharile swinene, tlhandlakambirhi etikweni leri ku hava vavanuna, kutani hi ta kumisa hi mani vana xana?
Leswi hi nga endlaka swona, a hi pyopyise tatana hi vhinyo, hi etlela na yena leswaku a ta hi kumisa vana lava nga ta yisa rixaka ra ka hina emahlweni.
Hi vusiku byebyo, va pyopyisa tata wa vona hi vhinyo, kutani nhwanyana lowa mativula a ya a ya etlela na tata wa yena, kambe tata wa yena a nga n'wi twanga loko a nghena a etlela ni loko a huma a famba.
Siku leri tlhandlamaka, nhwanyana lowa mativula a byela ndzisana a ku: Vona, tolo nivusiku mina ndzi etlerile na tatana, kutani a hi tlhele hi n'wi pyopyisa hi vhinyo leswaku vusiku bya namuntlha wena u ta ya etlela na yena, kutani ú ta hi kumisa vana lava nga ta yisa emahlweni rixaka ra ka hina.
Hiloko vusiku byebyo va tlhela va pyopyisa tata wa vona hi vhinyo, kutani nhwanyana lontsongo a ya a ya etlela na yena. Tata wa yena a nga n'wi twanga loko a nghena a etlela, ni loko a huma a famba.
Kutani vana va Lota hi vambirhi ka vona va tikisiwa hi tata wa vona.
Lowa mativula a kuma n'wana wa mufana, kutani a n'wi thya vito ra Mowabu; hi yena tata wa Vamowabu lava nga kona ni namuntlha.
Lontsongo na yena a kuma n'wana wa mufana, kutani a n'wi thya vito ra Benami; hi yena tata wa Vaamori lava nga kona ni namuntlha.
Ku suka kwalaho, Abrahama a famba a kongoma ematlhelweni ya le dzongeni, a ya fika a luvela emutini wa Gerara, exikarhi ka Kadexe na Xuru, a tshama kona.
Kutani Abrahama a byela vanhu leswaku Sara nsati wa yena i makwavo wa yena; hiloko Abimeleke hosi ya muti wa Gerara a rhuma vanhu va ya teka Sara.
Kambe nivusiku, Xikwembu xi ta eka Abimeleke hi norho, xi ku: Wena, u ta fa, hikwalaho ka wansati loyi u n'wi tekeke, hikuva i nsati wa munhu.
Abimeleke a a nga si tshinela eka Sara; hiloko a ku: We n'wini wanga, xana u ngo dlaya vanhu lava nga riki na nandzu xana?
Abrahama ú vule hi yexe a ku: ‘Loyi i makwerhu.’ Kasi na yena wansati ú vule hi nomo wa yena a ku: ‘Loyi i makwerhu.’ Mhaka leyi, ndzi yi endlile ndzi ntshunxekile embilwini, ndzi nga voni nchumu xo biha eka yona.
Hiloko Xikwembu xi vulavula na yena enorhweni xi ku: Kunene wa vurisa; ndza swi tiva leswaku u endlile mhaka leyi hi mbilu yo ntshunxeka, hikokwalaho ndzi endleke leswaku u nga ndzi dyoheli. Hi mina ndzi ku siveleke ku khumba wansati loyi.
Kutani sweswi, tlherisela wansati loyi eka nuna wa yena, hikuva wanuna loyi i muprofeta, ú ta ku khongelela u hanya, kambe loko u nga tlherisi wansati loyi, swi tive leswaku u ta fa hakunene, wena ni va ka n'wina hinkwavo.
Kutani Abimeleke a pfuka nimpundzu swinene, a vitana malandza ya yena hinkwawo, a ma vikela swilo hinkwaswo leswi humeleleke; kutani vavanuna lava va khomiwa hi ku chava lokukulu.
Kwalaho Abimeleke a vitana Abrahama a ku: Xana i mhaka muni leyi u hi vangeleke yona xana? Xana ndzi ku dyohele yini, lero kala u ndzi vangela xidyoho lexikulu, mina ni tiko ra mina xana? Mhaka leyi u ndzi endleleke yona, a yi nga fanelanga ku va yi endlekile.
Kutani Abimeleke a vutisa Abrahama a ku: Xana a wu ehleketa yini loko u endla mhaka leyi xana?
Abrahama a ku: Loko ndzi endla mhaka leyi, a ndzi ehleketa leswaku endhawini leyi ku ta va ku ri hava na munhu na un'we loyi a chavaka Xikwembu, kutani a ndzi anakanya leswaku vanhu va kona va nga ndzi dlaya hikwalaho ka nsati wa mina.
Kasi nakona, loyi wo va makwerhu hakunene; hi lo hambana ntsena hi vamanana, tatana i un'we; kambe sweswi i nsati wa mina.
Loko Xikwembu xi ndzi susa emutini wa tatana ndzi famba ndzi tsendzeleka, ndzi te ka nsati: ‘Xilo lexi ndzi kombelaka leswaku u ndzi pfuna ha xona hi lexi: Endhawini yin'wana ni yin'wana leyi hi fikaka eka yona, va byele leswaku u makwerhu!’
Kutani Abimeleke a teka tinyimpfu, ni tihomu, ni mahlonga ya xinuna ni ya xisati, a nyika Abrahama; a n'wi tlherisela na Sara nsati wa yena.
Kutani Abimeleke a ku: Loko ri ri tiko ra mina, hi reri u ri vonaka; tiakele laha u ku rhandzaka.
Kutani Abimeleke a ku ka Sara: Ndzi nyikile makwenu mali ya tisilivhere ta 1 000; leswi swi ta va xikombiso eka vanhu hinkwavo lava u nga na vona, leswaku a wu na nandzu, naswona u lulamile emahlweni ka munhu un'wana ni un'wana.
Hiloko Abrahama a khongela Xikwembu, kutani xona xi horisa Abimeleke ni nsati wa yena, ni mahlonga ya yena ya xisati, leswaku va kota ku kuma vana
hikuva va ka Abimeleke hinkwavo HOSI Xikwembu a xi va pfarile mbeleko hikokwalaho ka Sara nkata Abrahama.
HOSI Xikwembu xi katekisa Sara hilaha xi vuleke hakona, xi n'wi endlela leswi xi n'wi tshembiseke swona.
Kutani eku dyuhaleni ka Abrahama, Sara a tika, a n'wi velekela n'wana wa mufana hi nkarhi lowu Xikwembu xi wu tiviseke Abrahama.
Kutani Abrahama a thya n'wana loyi Sara a n'wi velekeleke yena evito ra Isaka.
Loko Isaka a ri ni masiku ya 8, tata wa yena Abrahama a n'wi yimbisa, hi ku landza xileriso xa Xikwembu.
Abrahama a a ri ni malembe ya dzana loko Isaka n'wana wa yena a velekiwa.
Kutani Sara a ku: Xikwembu xi ndzi nyikile nkarhi wa ku hleka, kutani un'wana ni un'wana loyi a nga ta swi twa, ú ta hleka na mina.
Sara a ya emahlweni a ku: I mani loyi a a ta khorwisa Abrahama leswaku siku rin'wana mina Sara ndzi ta mamisa vana xana? Hi leswi, eku dyuhaleni ka yena ndzi n'wi velekerile n'wana wa mufana!
Loko Isaka a kurile, a lumuriwa. Hi siku ra ku lumuriwa ka yena, Abrahama a endla nkhuvo lowukulu.
Kutani Sara a vona Iximaele n'wana Hagara lowa Muegipta na Abrahama, a ri karhi a tlanga na Isaka n'wana wa yena.
Hiloko Sara a ku ka Abrahama: Hlongola wansati loyi wa hlonga ni n'wana wa yena, hikuva a ndzi lavi leswaku n'wana wa yena a dya ndzhaka swin'we na Isaka n'wananga.
Mhaka leyi, Abrahama yi n'wi khunguvanyisile ngopfu, loko a ehleketa Iximaele n'wana wa yena.
Kambe Xikwembu xi ku ka Abrahama: U nga tshuki u khunguvanyeka hikwalaho ka n'wana wa wena ni wansati lowa hlonga ra wena; endla xin'wana ni xin'wana lexi Sara a ku byelaka xona, hikuva Isaka hi yena a nga ta yisa vito ra wena emahlweni.
Loko a ri Iximaele n'wana wa wansati lowa hlonga, ndzi ta n'wi endla tiko lerikulu hikuva na yena i n'wana wa wena.
Hiloko Abrahama a pfuka nimpundzu swinene, a teka xinkwa ni gula ra mati a rhwexa Hagara, a n'wi beburisa ni n'wana, kutani a n'wi hlongola. Hiloko Hagara a suka a famba a ya tsendzeleka emananga ya Berexeba.
Kuteloko mati ma herile eguleni, Hagara o teka n'wana wa yena a ya n'wi veka ehansi ka ximudyana xin'wana.
Kutani a suka laha a ku ri na n'wana a famba mpfhukanyana, a ya fika a tshama ehansi, hikuva a a ku: A ndzi lavi ku vona ku fa ka n'wananga. Kuteloko Hagara a ri kwale kule, n'wana a sungula ku rila.
Xirilo xa xifanyetana lexi xi fikile etindleveni ta Xikwembu, kutani ntsumi ya Xikwembu yi huwelela Hagara yi ri etilweni, yi ku ka yena: Hagara, u karhata hi yini xana? U nga chavi hikuva Xikwembu xi twile xirilo xa xifanyetana kwale hansi ka ximudyana.
Suka u yima u ya tlakula xifanyetana, u nga xi tshiki, hikuva ndzi ta xi endla tiko lerikulu.
Kutani Xikwembu xi pfula Hagara mahlo, a vona xihlovo; hiloko a tata gula ra yena hi mati, a nyika ni xifanyetana xi nwa.
Xikwembu xi va ni n'wana loyi, kutani a tikulela, a tshama emananga, a tiva swinene ku copa hi nseve.
A a tshama emananga ya Parani; kutani mana wa yena a ya n'wi tekela nsati etikweni ra Egipta.
Enkarhini wolowo, Abimeleke a ya eka Abrahama a ri na Pikolo mufambisi wa mavuthu ya yena, a fika a ku ka Abrahama: Xikwembu xi na wena eka hinkwaswo leswi u swi endlaka
hikokwalaho, ndzi kombela leswaku u ndzi tshembisa hi ku hlambanya emahlweni ka Xikwembu leswaku u nga ka u nga ndzi kanganyisi, mina ni vana va mina kumbe vatukulu va mina; ndzi tshembise leswaku leswi ndzi kombeke ku tshembeka ka mina eka wena, na wena u ta endla tano eka mina ni tiko ra mina leri u luveleke eka rona.
Abrahama a hlamula a ku: Ndzi ta hlambanya.
Hiloko Abrahama a vilela eka Abimeleke hi mhaka ya xihlovo lexi malandza ya Abimeleke ma n'wi tekeleke xona.
Kutani Abimeleke a hlamula a ku: A ndzi tivi leswaku i vamani va endleke mhaka leyi; hambi u ri wena a wu nga si tshama u ndzi byela mhaka leyi; mina ndzi yi twa ro sungula sweswi u ndzi hlamuselaka yona namuntlha.
Hiloko Abrahama a teka tinyimpfu ni tihomu a nyika Abimeleke; kutani vavanuna lava vambirhi va endla xinakulobye.
Abrahama a hlawula swinyimpfana swa xisati swa 7 entlhambini, a swi veka etlhelo.
Kutani Abimeleke a vutisa Abrahama a ku: Xana u kombisa yini hi swinyimpfana leswi swa xisati swa 7 leswi u swi hlawuleke u swi veka etlhelo xana?
Abrahama a hlamula a ku: Wena amukela swinyimpfana leswi swa xisati swa 7 eka mina, leswaku u ta va mbhoni ya mina ku tiyisa leswaku hi mina ndzi celeke xihlovo lexi.
Hikokwalaho ndhawu leyi yi thyiwile vito ra Berexeba, hikuva hi kona laha vavanuna lava vambirhi va nga hlambanya va ri kona.
Kutani Abrahama na Abimeleke va endla xinakulobye eBerexeba. Endzhaku ka swona, Abimeleke na Pikolo mufambisi wa mavuthu ya yena va suka va famba va tlhelela etikweni ra Vafilista.
Kutani Abrahama a byala murhi wa tamarisiki eBerexeba, a khongelela kona HOSI, xona Xikwembu lexi nga kona hilaha ku nga heriki.
Abrahama ú tshamile malembe yo tala etikweni ra Vafilista a ri muluveri.
Endzhaku ka timhaka leti, Xikwembu xi kambela Abrahama xi ku: Abrahama! Yena a hlamula a ku: Hi mina loyi.
Xi ku ka yena: Teka Isaka n'wana wa wena loyi a ngo va un'we, loyi naswona u n'wi rhandzaka, kutani u ya etikweni ra Moriya u ya humesa ha yena gandzelo leri hisiwaka, u ri humesela ehenhla ka ntshava leyi ndzi nga ta ku komba yona.
Hiloko Abrahama a pfuka nimpundzu swinene, a bohelela xitshamu embhongolweni ya yena, a vita malandza ya yena mambirhi ya majaha, a teka na Isaka n'wana wa yena. Loko a tsemile tihunyi to ya hisa ha tona gandzelo, a suka a famba a kongoma endhawini leyi Xikwembu xi n'wi byeleke yona.
Hi siku ra vunharhu, Abrahama ú te a tlukusa mahlo, o vona ndhawu ya kona ya ha ri kulenyana.
Kutani a ku ka malandza ya yena: Salani mi tshamile kwala ni mbhongolo leyi; mina ni jaha leri ha ha ya endhawini liya hi ya gandzela, hi ta vuya hi mi kuma kwala.
Kutani Abrahama a teka tihunyi to hisa ha tona gandzelo a rhwexa n'wana wa yena Isaka, yena a khoma ndzilo ni mukwana, kutani va suka va famba swin'we.
Hiloko Isaka a ku ka tata wa yena: Tatana! Yena a ku: Hi mina loyi n'wananga. Isaka a ku: Ndzilo ni tihunyi hi leswi, kambe xinyimpfana xa gandzelo leri hisiwaka xi kwihi xana?
Abrahama a hlamula a ku: N'wananga, loko swi ri swa xinyimpfana xa gandzelo leri hisiwaka, swi ta vona hi Xikwembu. Kutani va ya emahlweni va famba swin'we.
Loko va fika endhawini leyi Xikwembu xi n'wi byeleke yona, Abrahama a aka alitari, a veketela tihunyi ehenhla ka yona, kutani a boha n'wana wa yena Isaka, a n'wi tlhandleka alitarini ehenhla ka tihunyi.
Kutani Abrahama a teka mukwana a lava ku dlaya n'wana wa yena ha wona.
Kambe ntsumi ya HOSI Xikwembu yi n'wi vitana yi ri etilweni yi ku: Abrahama! Abrahama! Yena a pfumela a ku: Hi mina loyi.
Yi ku ka yena: N'wana yoloye u nga tshuki u n'wi endla nchumu, ni ku n'wi khumba u nga n'wi khumbi. Sweswi ndza swi tiva leswaku wa xi chava Xikwembu, hikuva a wu alanga ku xi nyika n'wana wa wena loyi a ngo va un'we.
Abrahama a tlakusa mahlo, kutani a vona nyimpfu ya khuna yi phasiwile timhondzo hi xihlahla. Kutani Abrahama a ya yi teka a humesa ha yona gandzelo leri hisiwaka, ematshan'weni ya n'wana wa yena.
Kutani Abrahama a thya ndhawu leyi vito ra HOSI-yita-swi-vona; ni namuntlha vanhu va ha vula va ku: Entshaveni ya HOSI, swi ta voniwa.
Kutani ntsumi ya HOSI Xikwembu yi vitana Abrahama ra vumbirhi yi ri etilweni
yi ku: HOSI yi ri: ‘Ndza hlambanya mina hi xiviri hikwalaho ka leswi u swi endleke: A wu alanga na n'wana wa wena loyi a ngo va un'we.
Hikokwalaho, ndzi ta ku katekisa, ndzi ku nyika vatukulu lavo tala ku fana ni tinyeleti etilweni ni sava eribuweni ra lwandle, va ta hlula ni valala va vona.
Kutani vanhu hinkwavo laha misaveni va ta katekisiwa hikwalaho ka vatukulu va wena, hikuva wena u yingisile rito ra mina.’
Kutani Abrahama a tlhelela laha malandza ya yena a ma ri kona, va suka va famba swin'we va kongoma eBerexeba, laha Abrahama a a tshama kona.
Endzhaku ka timhaka leti, Abrahama a twa leswaku makwavo wa yena Nahoro ú velekeriwile vana hi nsati wa yena Milika, va nga lava
Usi, mativula ya kona, na Buzi, na Kemuwele tata wa Aramu
na Kesede, na Hazo, na Pilidaxi, na Yidilafu, na Betuwele
tata wa Rhaveka. Vana lava va 8, Milika ú va velekerile Nahoro makwavo wa Abrahama.
Kasi Rhewuna, nsati lontsongo wa Nahoro, ú n'wi velekerile Taba, na Gahamu, na Tahaxi, na Maaka.
Sara ú hanyile malembe ya 127
kutani a lovela emutini wa Kiriyata-Araba (hileswaku Hebroni) etikweni ra Kanana. Abrahama a ya a ya rila nkosi wa Sara
kutani a suka laha a ku ri na mufi a ya eka Vahiti, a fika a ku
Mina ndzi munhu wa le handle loyi a luveleke exikarhi ka n'wina; kutani sweswi ndzi kombela leswaku mi ndzi nyika ndhawu leyi yi nga ta va ya mina yo lahlela eka yona, leswaku ndzi ta lahla mufi wa mina ndzi hambana na yena.
Vahiti va hlamula Abrahama va ku
Yingisa hi ku byela, we n'wini wa hina; exikarhi ka hina, wena u munhu wo chaviseka! Loko ku ri ku lahla mufi wa wena, hlawula sirha leri sasekeke ngopfu exikarhi ka masirha ya hina hinkwawo. A ku na munhu na un'we exikarhi ka hina loyi a nga alaka ku ku nyika sirha ra yena, kumbe loyi a nga ku sivelaka ku lahla mufi wa wena.
Hiloko Abrahama a suka a yima, a korhama emahlweni ka Vahiti, vona vinyi va tiko
a ku ka vona: Loko hakunene mi swi tsakela leswaku ndzi lahla mufi wa mina ndzi hambana na yena, ndzi pfuneni, mi ya ndzi vulavulela na Efroni n'wana Sohara
leswaku a ndzi nyika bako ra Makapela, leri ri nga ra yena; ri le makumu ka nsimu ya yena. Mi n'wi kombela leswaku a ndzi nyika rona ni ku ndzi byela nxavo wa rona hinkwawo emahlweni ka n'wina, leswaku ri ta va ndhawu ya mina yo lahlela eka yona.
Efroni a a tshamile exikarhi ka Vahiti lava. Hiloko Efroni loyi wa Muhiti a hlamula Abrahama, hinkwavo lava a va hlengeletanile enyangweni ya muti va ri karhi va swi twa, a ku
E-e, n'wini wanga, yingisa ndzi ku byela; mina ndzi ku nyika nsimu, ku katsa ni bako leri nga ka yona; ndzi ku nyika yona emahlweni ka vanhu va ka hina; yana u ya lahla mufi wa wena kona.
Hiloko Abrahama a korhama emahlweni ka vinyi va tiko
a byela Efroni va ri karhi va swi twa a ku: Ndzi kombela leswaku u ndzi lombanyana tindleve; mina ndzi lava ku humesa nxavo wa nsimu leyi, ndzi ku nyika wona; wu amukele leswaku ndzi ta lahla mufi wa mina ensin'wini leyi.
Efroni a hlamula Abrahama a ku
E-e, yingisa n'wini wanga; xana hi nga phikisana hi nsimu leyi vitanaka tisilivhere ta 400 ntsena ke? Lahla mufi wa wena eka yona!
Hiloko Abrahama a nkhenselana na Efroni, a n'wi pimela tisilivhere leti a ti vuleke emahlweni ka Vahiti, ti nga tisilivhere ta 400 hi ku landza mpimo lowu vekiweke hi vamabindzu.
Hi ndlela leyi, ndhawu hinkwayo leyi yi nga eMakapela evuxeni bya Mamre, yi nga nsimu ya Efroni, ni bako leri nga ka yona, ni mirhi hinkwayo leyi mileke matlhelo hinkwawo ya nsimu leyi
swi nyikiwa Abrahama emahlweni ka Vahiti hinkwavo lava a va ri enyangweni ya muti, leswaku swi ta va swa yena.
Endzhaku ka sweswo, Abrahama a lahla nsati wa yena Sara ebakweni leri nga nsin'wini ya le Makapela, evuxeni bya muti wa Mamre (hileswaku Hebroni), etikweni ra Kanana.
Hi mukhuva lowu, Vahiti va nyika Abrahama nsimu leyi ni bako ra yona leswaku yi va ndhawu ya yena yo lahlela eka yona.
Enkarhini lowu, Abrahama a a dyuhele swinene, naswona eka hinkwaswo, HOSI Xikwembu a xi n'wi katekisile.
Kutani Abrahama a byela nandza wa yena lonkulu, loyi a a hlayisa swilo swa yena hinkwaswo, a ku: Vekela voko ra wena exikarhi ka milenge ya mina
kutani ndzi ta ku hlambanyisa emahlweni ka HOSI Xikwembu xa matilo ni misava, leswaku u nge tshuki u laverile n'wananga ensati exikarhi ka vanhwanyana va Vakanana lava ndzi tshamaka etikweni ra vona
kambe u ta ya lavela Isaka n'wananga ensati exikarhi ka va ka hina etikweni ra rikwerhu.
Kutani nandza a ku: Loko nhwana wa kona a nga swi tsakeli ku vuya na mina etikweni leri, xana ndzi fanele ku teka n'wana wa wena ndzi n'wi tlherisela etikweni leri u humaka eka rona xana?
Kutani Abrahama a n'wi hlamula a ku: U nga tshuki u tlherisela n'wananga etikweni leriya ni siku ni rin'we!
HOSI Xikwembu xa matilo, xona lexi xi ndzi tekeke emutini wa tatana ni ku ndzi humesa etikweni ra rikwerhu, xi ndzi tshembisile hi ku hlambanya leswaku tiko leri xi ta ri nyika vatukulu va mina. Hikokwalaho xi ta rhumela ntsumi emahlweni ka wena, kutani wena u ta ya tekela n'wananga ensati etikweni leriya.
Kambe loko nhwana wa kona a nga swi tsakeli ku vuya na wena, u ta va u ntshunxekile eka leswi ndzi nga ku hlambanyisa swona; kambe n'wananga yena, u nga tshuki u n'wi tlherisela etikweni leriya!
Kutani nandza a vekela voko ra yena exikarhi ka milenge ya n'wini wa yena Abrahama, a tiyisa mhaka leyi hi ku hlambanya.
Kutani nandza a pambula tikamela ta khume ta n'wini wa yena, a longa ni tinyiko to saseka to hambana-hambana to huma eka n'wini wa yena, a khoma ndlela a kongoma emutini wa Nahoro etikweni ra Mesopotamiya.
Loko dyambu ri ya eku peleni, hi nkarhi lowu vavasati va humaka va ya ematini ha wona, nandza a fika kusuhi ni xihlovo lexi nga handlenyana ka muti, a etlerisa tikamela kona.
Kutani a khongela a ku: We HOSI, wena Xikwembu xa n'wini wa mina Abrahama, ndzi kombela leswaku u ndzi humelerisa namuntlha, u komba ku tshembeka ka wena eka n'wini wa mina Abrahama.
Vona, ndzi yimile kusuhi ni xihlovo xa mati, sweswi vanhwana va muti lowu va ta huma va ta eku keni ka mati.
Ndzi ta kombela un'wana wa vona leswaku a rhula khuwana ra yena a ndzi siyela mati. Loko a hlamula a ku: ‘Nwana, ndzi ta nwisa ni tikamela ta wena’, a a ve yena loyi u nga n'wi hlawulela nandza wa wena Isaka. Hi ndlela leyi, ndzi ta swi tiva leswaku u kombile ku tshembeka ka wena eka n'wini wa mina Abrahama.
Loko a nga si heta ku khongela, ko ta ku ta humelela Rhaveka a rhwele khuwana. Rhaveka a a ri n'wana Betuwele. Tata wa Betuwele a a ri Nahoro makwavo wa Abrahama, kasi mana wa yena a a ri Milika.
Nhwana loyi Rhaveka a a sasekile swinene, naswona a a nga si tivana ni wanuna. Kutani Rhaveka a rhelela exihlobyeni, a fika a ka mati, a tlhela a huma.
Hiloko lowa nandza wa Abrahama a tsutsuma a hlanganisa Rhaveka a fika a ku: Ndzi kelenyana swimatana ekhuwanini ra wena ndzi nwa.
A hlamula a ku: Nwana, we n'wini wanga. Kutani a hatlisa a rhula khuwana ra yena, a n'wi nyika mati a nwa.
Loko a hetile ku n'wi nyika mati, a ku ka yena: Ndzi ta kela ni tikamela ta wena ti kondza ti kolwa.
Kutani nhwana a hatlisa a chulula mati lawa a ma ri ekhuwanini a ma chela exitsengeleni, a tlhelela exihlobyeni hi ku tsutsuma, a kela tikamela hinkwato emati ti nwa.
Hiloko lowa nandza a xiyaxiya nhwana loyi a miyerile, a lava ku twisisa loko hakunene HOSI Xikwembu xi katekisile riendzo ra yena, kumbe loko xi nga ri katekisanga.
Loko tikamela ti hetile ku nwa mati, lowa nandza a humesa xingwavila xa nsuku xo tika 6 g, ni masindza mambirhi ya nsuku yo tika 120 g lawa Rhaveka a nga ta bela emavokweni.
Kutani a vutisa a ku: Ndzi byele, xana u n'wana mani xana? Xana eka n'wina ku ni yindlu leyi hi nga rhurheriwaka eka yona xana?
Rhaveka a n'wi hlamula a ku: Mina ndzi n'wana Betuwele, wa Nahoro na Milika nsati wa yena.
A ya emahlweni a ku: Eka hina, byanyi bya tikamela ni swakudya swin'wana swa tona swi kona; hambi yi ri yindlu leyi mi nga rhurheriwaka eka yona yi kona.
Hiloko lowa nandza a korhama a khongela HOSI Xikwembu
a ku: A ku dzunisiwe HOSI, xona Xikwembu xa n'wini wa mina Abrahama, lexi nga tshikangiki ku komba ku tshembeka ka xona ni tintswalo ta xona eka n'wini wa mina. Hi xona lexi xi ndzi rhangeleke eriendzweni ra mina xi ta ndzi fikisa eka makwavo wa n'wini wa mina.
Kutani lowa nhwana a tsutsumela endyangu wa mana wa yena, a fika a hlamusela timhaka leti.
X
X
Kutani a ku: Wena la katekisiweke hi HOSI, xana u yimela yini ehandle ka muti xana? Nghena emutini, hikuva yindlu ndzi lunghisile, ni ndhawu ya tikamela yi kona.
Kutani lowa nandza a ya nghena endlwini, Labani yena a ntshunxa tikamela, a nyika lowa nandza byanyi bya tona ni swakudya swin'wana swa tona; a n'wi nyika ni mati yo hlamba milenge, a nyika ni vavanuna lava a a ri na vona.
Swakudya na swona swi vekiwile emahlweni ka yena, kambe yena a ku: Ndzi nga ka ndzi nga dyi loko ndzi nga si rungula leswi ndzi rhumiweke swona. Kutani Labani a ku: Rungula.
Kutani a ku: Mina ndzi nandza wa Abrahama
HOSI yi katekisile n'wini wanga, kutani ú fumile swinene. HOSI yi n'wi nyikile mintlhambi ya swifuwo leswikulu ni leswitsongo, ni silivhere, ni nsuku, ni malandza ya xinuna ni ya xisati, ni tikamela, ni timbhongolo.
Loko Sara, yena nsati wa n'wini wa mina, a dyuharile swinene, ú velekerile n'wini wanga n'wana wa mufana, kutani n'wini wanga ú nyikile n'wana loyi swilo hinkwaswo leswi a nga na swona.
N'wini wanga ú ndzi hlambanyisile a ku: ‘U nga tshuki u laverile n'wananga ensati exikarhi ka vanhwana va Vakanana lava ndzi tshamaka etikweni ra vona
kambe u ta ya lavela n'wananga ensati exikarhi ka va ka hina etikweni ra rikwerhu.’
Kutani mina ndzi ku eka n'wini wanga: ‘Kumbexana nhwana wa kona a nge swi tsakeli ku vuya na mina.’
Kambe yena a ku ka mina: ‘HOSI Xikwembu lexi ndzi xi tirhelaka xi ta rhumela ntsumi ya xona yi famba na wena, xi katekisa ni riendzo ra wena; kutani wena u ta ya tekela n'wananga ensati exiharhi ka va ka hina etikweni ra rikwerhu.
Kutani loko u fikile eka va ka hina, u ta va u ntshunxekile eka leswi ndzi nga ku hlambanyisa swona; naswona loko va nga swi tsakeli ku ku nyika yena u vuya na yena, u ta va u ntshunxekile eka leswi ndzi nga ku hlambanyisa swona.’
Kutani namuntlha loko ndzi fika exihlobyeni xa mati, ndzi khongerile ndzi ku: ‘We HOSI, wena Xikwembu xa n'wini wa mina Abrahama, ndzi kombela leswaku u ndzi humelerisa eriendzweni ra mina.
Vona, ndzi yimile kusuhi ni xihlovo xa mati, kutani ndzi ta kombela nhwana loyi a nga ta ta eku keni ka mati leswaku a ndzi siyela mati yo nwa ekhuwanini ra yena.
Loko a hlamula a ku: Nwana, ndzi ta nwisa ni tikamela ta wena, a a ve yena loyi wena HOSI u n'wi hlawuleleke n'wana wa n'wini wa mina.’
Loko ndzi nga si heta ku khongela, ko ta ku ta humelela Rhaveka a rhwele khuwana, a rhelela a ya ka mati. Kutani ndzi ku ka yena: ‘Ndzi kombela swimatana swo nwa.’
Kutani a hatlisa a rhula khuwana, a ku: ‘Nwana, ndzi ta nwisa ni tikamela ta wena.’ Hiloko ndzi nwa, kutani ndzi nwisa ni tikamela.
Kutani ndzi n'wi vutisa ndzi ku: ‘U n'wana mani xana?’ Yena a ku: ‘Ndzi n'wana Betuwele, wa Nahoro na Milika nsati wa yena.’ Kutani ndzi n'wi vekela xingwavila enhompfini, ndzi n'wi bela ni masindza emavokweni.
Kutani ndzi korhama ndzi khongela HOSI, ni ku yi dzunisa, xona Xikwembu xa n'wini wa mina Abrahama, lexi xi ndzi kombeke ndlela ku kondza ndzi ta tekela Isaka n'wana Abrahama ensati, eka Nahoro makwavo wa Abrahama.
Kutani sweswi, ndzi kombela leswaku mi ndzi byela loko mi tsakela n'wini wanga ni loko mi ta kota ku n'wi pfuna; naswona loko mi nga swi koti ndzi byeleni, ndzi ta tiva leswaku ndzi fanele ku endla yini.
Kutani Labani na Betuwele va hlamula va ku: Mhaka leyi yi huma eka HOSI, kutani a ku na lexi hina hi nga xi vulaka.
Vona, Rhaveka hi yoloyi, n'wi teke u famba na yena a ya va nsati wa n'wana wa n'wini wa wena, hilaha HOSI yi vuleke hakona.
Loko nandza wa Abrahama a twa marito ya vona, a korhama a nkhensa HOSI Xikwembu.
Kutani a humesa swo bomba ha swona swa silivhere ni swa nsuku ni swiambalo, a nyika Rhaveka. A nyika ni makwavo wa yena ni mana wa yena swilo swa nkoka swinene.
Kutani lowa nandza ni vavanuna lava a a ri na vona va dya ni ku nwa, va xwa kona. Loko va pfuka nimpundzu, nandza a ku: Ndzi pfumeleleni ndzi tlhelela eka n'wini wanga.
Makwavo wa Rhaveka ni mana wa yena va ku: Hi kombela leswaku nhwanyana loyi a tshamanyana ku ringana kwalomu ka masiku ya khume, kutani endzhaku ka sweswo a nga ha famba.
Kambe lowa nandza a ku ka vona: Mi nga ndzi khomeleti, hikuva HOSI yi katekisile riendzo ra mina; ndzi tshikeni ndzi muka ndzi ya eka n'wini wa mina.
Vona va ku: Hi to vitana lowa nhwana hi ta twa leswaku yena ú ri yini.
Kutani va vitana Rhaveka va ku ka yena: Xana wa swi lava ku famba ni wanuna loyi xana? Rhaveka a ku: Ina, ndza swi lava.
Hiloko va pfumelela makwavo wa vona Rhaveka ni mutirheli wa yena leswaku va famba na nandza wa Abrahama ni vavanuna lava a a ri na vona.
Kutani Rhaveka ni tinxangwana ta yena va gada tikamela, va famba ni nandza wa Abrahama; ku va loko nandza loyi a tekile Rhaveka a famba na yena.
Enkarhini lowu, Isaka a a sukile eBerilahayi-Royi a ta tshama edzongeni.
Siku rin'wana hi nkarhi wa madyambu, Isaka a ya emasin'wini ku ya khongela. Kuteloko a tlakusa mahlo, o vona tikamela ti ri karhi ti ta.
Rhaveka ú te a tlakusa mahlo, o vona Isaka, kutani a xika ekameleni
a vutisa lowa nandza a ku: Xana wanuna luya a taka hi le nsin'wini a ta hi hlanganisa i mani xana? Kutani nandza a ku: I n'wini wa mina. Hiloko Rhaveka a teka nturhu a tifunengeta.
Kutani lowa nandza a rungulela Isaka swilo hinkwaswo leswi a swi endleke.
Hiloko Isaka a teka Rhaveka a ya na yena entsongeni wa Sara mana wa yena. Kutani Rhaveka a va nsati wa yena loyi a n'wi rhandzaka. Hi ndlela leyi, Isaka a va a kumile xo wisisa mbilu ya yena endzhaku ka rifu ra Sara mana wa yena.
Abrahama ú tekile nsati un'wana loyi a va ku i Ketura.
Kutani Ketura a velekela Abrahama vana lava: Zimrana, na Yokixani, na Medani, na Midiyani, na Yixibaka, na Xuwaka.
Yokixani hi yena tata wa Xeba na Dedani. Vana va Dedani hi lava: Axuru, na Letuxa, na Lewumi.
Vana va Midiyani hi lava: Efa, na Efere, na Hanoko, na Abida, na Elida. Lava hinkwavo hi vona vatukulu va Ketura.
Abrahama ú nyikile Isaka swilo hinkwaswo leswi a a ri na swona.
Vana va vasati va yena lavatsongo, Abrahama ú va nyikile tinyiko ntsena, kutani loko a ha hanya, a va hambanyisa ni n'wana wa yena Isaka, a va yisa etikweni rin'wana ra le vuxeni.
Abrahama ú hanyile malembe ya 175
kutani a tietlelela a ri ni malembe yo tala, a landza va ka vona.
Kutani vana va yena Isaka na Iximaele va n'wi lahla ebakweni ra Makapela, ensin'wini ya Efroni n'wana Sohara lowa Muhiti, evuxeni bya Mamre
yi nga nsimu leyi Abrahama a yi xaveke eka Vahiti. Laha hi kona Abrahama a lahliweke kona, swin'we na Sara nsati wa yena.
Loko Abrahama a lovile, Xikwembu xi katekisa n'wana wa yena Isaka. Isaka a a tshama eBerilahayi-Royi.
Lava i vana va Iximaele n'wana Abrahama na Hagara lowa Muegipta, nandza wa Sara.
Mavito ya vona hi ku tlhandlamana ka vona hi lawa: Nebayoto, na Kedari, na Adibiele, na Mibisama
na Mixima, na Duma, na Masa
na Hadada, na Tema, na Yeturu, na Nafixi, na Kedema.
Lawa hi wona mavito ya vana va Iximaele, ti nga tona tindhuna ta 12 ta va ka Iximaele hi ku landza swimitana swa vona ni matshamele ya vona etinyimbeni ta ka vona.
Iximaele ú hanyile malembe ya 137, kutani a tietlelela a landza va ka vona.
Vana va Iximaele a va tshama ku sukela eHavhila ku ya fika eXuru, ku langutana na tiko ra Egipta hi tlhelo ra Asiriya. Vana lava a va tshama va ri karhi va hlaselana.
Lava i vatukulu va Isaka n'wana Abrahama. Isaka a a ri n'wana Abrahama
kutani loko a ri ni malembe ya 40, a teka Rhaveka n'wana Betuwele lowa Muaramu wa le Padani-Aramu. Makwavo wa Rhaveka wa xinuna a a ri Labani lowa Muaramu.
Rhaveka nkata Isaka a a ri mhika, kutani Isaka a n'wi khongelela eka HOSI, kutani HOSI yi hlamula xikhongelo xa yena, Rhaveka nsati wa yena a tika.
Kutani vana va sungula ku kamanyetana ekhwirini ra yena, hiloko Rhaveka a ku: Loko swilo swi famba hi ndlela leyi, xana ndza ha hanyela yini xana? Kutani a ya a ya vutisa timhaka eka HOSI Xikwembu.
Siku ra ku tintshunxa ka yena ri fika, kutani a veleka mahahla.
N'wana loyi a rhangeke a huma, a a tshwukile, miri wa yena hinkwawo wu ri na mabvele, wu fana ni xiambalo xa voya, kutani a thyiwa vito ra Esawu.
Endzhaku ku ta ku ta huma makwavo wa Esawu, a khomile Esawu hi xirhendze; hikokwalaho a thyiwa vito ra Yakobo. Loko Rhaveka a veleka vana lava, Isaka a a ri ni malembe ya 60.
Loko majaha lawa ma ri karhi ma kula, Esawu a va muhloti lonkulu, a tshama enhoveni, kasi Yakobo yena a a ri munhu wo rhula, loyi a a titshamela ekaya.
Isaka a a tsakela ngopfu Esawu hikuva a a dya swa vuhloti bya yena, kasi Rhaveka yena a a tsakela Yakobo.
Siku rin'wana loko Yakobo a ri karhi a sweka xixevo, ko ta ku ta fika Esawu a ri ni ndlala swinene, a huma hi le nhoveni.
Kutani Esawu a ku ka Yakobo: Ndzi phamelenyana swilo sweswo swo tshwuka ndzi dya, hikuva ndzi ni ndlala swinene. (Hikwalaho ka leswi, Esawu a thyiwa vito ra Edomu, hileswaku ku tshwuka.)
Yakobo a ku: Sungula u ndzi xavisela vuhosi bya wena.
Hiloko Esawu a ku: Leswi ndzi lavaka ku fa, vuhosi byi ta ndzi pfuna yini xana?
Kutani Yakobo a ku: Rhanga hi ku ndzi hlambanyela. Hiloko Esawu a tiboha hi ku hlambanya, a xavisela Yakobo vuhosi.
Kavaloko Yakobo a nyika Esawu vuswa ni xixevo xa matsavu, a dya, a tlhela a nwa, kutani a suka a tifambela. Hi mukhuva wolowo, Esawu a va a sorile vuhosi bya yena.
Ehandle ka ndlala leyi weke enkarhini wa Abrahama, ku tlherile ku wa yin'wana etikweni. Kutani Isaka a ya eka Abimeleke hosi ya Vafilista emutini wa Gerara.
Hiloko HOSI Xikwembu xi humelela eka yena xi ku: U nga tshuki u ya etikweni ra Egipta, kambe tshama kwala tikweni leri ndzi ku kombaka rona.
Wena luvela etikweni reri, kutani mina ndzi ta va na wena ndzi ku katekisa, hikuva matiko lawa hinkwawo ndzi ta ku nyika wona, wena ni vatukulu va wena, naswona ndzi ta hetisisa leswi ndzi swi tshembiseke tata wa wena Abrahama hi ku hlambanya.
Ndzi ta ku nyika vatukulu lavo tala ku fana ni tinyeleti, kutani matiko lawa hinkwawo ndzi ta ma nyika vatukulu va wena, naswona vanhu hinkwavo laha misaveni va ta katekisiwa hikwalaho ka vatukulu va wena
hikuva Abrahama a a ndzi yingisa ni ku endla leswi ndzi n'wi byelaka swona, a hlayisa milawu ya mina, ni swileriso swa mina, ni swiletelo swa mina.
Kutani Isaka a tshama eGerara.
Loko vaaki va muti va n'wi vutisa hi tlhelo ra nsati wa yena, Isaka a a ku: Loyi i makwerhu. Isaka a a chava ku vula leswaku i nsati wa yena, hikuva a a ehleketa leswaku vaaki va muti wolowo va nga n'wi dlaya hikwalaho ka Rhaveka, hikuva Rhaveka a a sasekile swinene.
Siku rin'wana loko ku hundzile nkarhi Isaka a ri eGerara, Abimeleke a hlometela ehansi hi le fasitereni ra yindlu ya yena, kutani a vona Isaka a vukarhile Rhaveka nsati wa yena.
Kutani Abimeleke a vitana Isaka a ku: Loyi wo va nsati wa wena, kutani hikokwalaho ka yini u vule leswaku i makwenu xana? Isaka a n'wi hlamula a ku: A ndzi ehleketa leswaku va nga ndzi dlaya hikokwalaho ka yena.
Abimeleke a ku: Xana i mhaka muni leyi a wu lava ku hi vangela yona xana? Loko a ku lo va na munhu loyi a nga etlela ni nsati loyi wa wena, a wu ta va u hi vangele nandzu.
Kutani Abimeleke a humesa xileriso lexi nge: Munhu loyi a nga ta tshuka a khumbile wanuna loyi kumbe nsati wa yena, ú ta dlayiwa.
Kutani Isaka a rima masimu etikweni rero. Hi lembe leri, Isaka a va ni ntshovelo wo tlula ka dzana leswi a swi byaleke. HOSI Xikwembu xi n'wi katekisa
a sungula ku humelela, a va ni rifuwo lero tala swinene.
A a ri ni mintlhambi ya swifuwo leswikulu ni leswitsongo, ni malandza layo tala, kutani Vafilista va n'wi vondzoka.
(Enkarhini lowu, Vafilista a va seleterile swihlovo hinkwaswo leswi malandza ya Abrahama tata wa Isaka a ma swi cerile.)
Kutani Abimeleke a ku ka Isaka: Suka exikarhi ka hina, hikuva u sungula ku va ni matimba ku tlula hina.
Kutani Isaka a suka a ya dzima ntsonga wa yena enkoveni wa Gerara, a tshama kona.
Kutani a tlhela a handza swihlovo swa mati leswi a swi ceriwile enkarhini wa Abrahama tata wa yena. Swihlovo leswi, Vafilista a va swi seleterile endzhaku ka ku lova ka Abrahama. Isaka ú swi thyile mavito lawa tata wa yena a a swi thyile wona.
Loko malandza ya Isaka ma ri karhi ma cela enkoveni, ma kuma mati lama pfelelaka.
Kutani varisi va le Gerara va sungula ku holova ni varisi va swifuwo swa Isaka, va ku: Mati lawa i ya hina. Kutani Isaka a thya xihlovo lexi evito ra Eseke (hileswaku: Ku holova), hikuva a va holovile na yena kwalaho.
Kutani va ya cela xihlovo xin'wana, kambe va tlhela va holova hikwalaho ka xona, kutani Isaka a xi thya vito ra Sitina (hileswaku: Ku vengana).
Kutani Isaka a suka a famba a ya cela xihlovo xin'wana, kambe lexi a xa ha va holovisanga; hikokwalaho, xihlovo lexi a xi thya vito ra Rehoboto (hileswaku: Ndhawu-yo-anama), hikuva a a ku: Sweswi HOSI Xikwembu xi hi nyikile ndhawu, kutani hi ta andza etikweni.
Isaka ú sukile kona a ya eBerexeba.
Kutani hi vusiku byebyo, HOSI Xikwembu xi humelela eka yena, xi ku: Hi mina Xikwembu xa tata wa wena Abrahama; u nga chavi hikuva ndzi na wena, ndzi ta ku katekisa ndzi ku nyika vatukulu lavo tala hikokwalaho ka nandza wa mina Abrahama.
Kutani Isaka a aka alitari a gandzela HOSI Xikwembu kona, a tidzimela ni ntsonga wa yena kona, malandza ya yena wona ma cela xihlovo.
Kutani Abimeleke a ya eka Isaka a ri na Ahuzata mutsundzuxi wa yena, na Pikolo mufambisi wa mavuthu ya yena, va sukela eGerara.
Isaka a ku ka vona: Leswi mi ndzi vengaka, naswona mi ndzi hlongoleke exikarhi ka n'wina, xana ma ha ta mi ta lava yini haleno xana?
Vona va hlamula va ku: Ha swi vona leswaku hakunene HOSI Xikwembu xi na wena, kutani hi kombela leswaku wena na hina, hi tiboha hi ku hlambanya, hi va ni xinakulobye.
Hi tshembise leswaku u nge tshuki u hi khomile hi tihanyi, tanihi leswi na hina hi nga ku khumbangiki; naswona a hi ku endlanga nchumu xo biha, kambe hi lo ku byela ntsena ku suka exikarhi ka hina hi ku rhula. Sweswi hi wena la katekisiweke hi HOSI Xikwembu.
Kutani Isaka a va endlela nkhuvo, va dya va tlhela va nwa.
Kutani va pfuka nimpundzu swinene va tiboha hi ku hlambanya, kutani Isaka a lelana na vona, va suka emutini wa yena hi ku rhula.
Hi siku rero, malandza ya Isaka ma ta ma ta n'wi byela hi ta xihlovo lexi ma nga xi cela, ma fika ma ku ka yena: Mati hi ma kumile.
Kutani a xi thya vito ra Xiba (hileswaku: Ku hlambanya), hikokwalaho ni namuntlha muti wa kona wa ha tiviwa hi vito ra Berexeba.
Loko Esawu a ri ni malembe ya 40, a teka Yuditi n'wana Beri wa Muhiti, a teka na Basemati n'wana Elone wa Muhiti, va va vasati va yena.
Kutani vavasati lava va dyisa Isaka na Rhaveka embitsi.
Loko Isaka a dyuharile swinene, ni mahlo ya yena ma ri ni riphume, ma nga ha voni swinene, a vitana Esawu n'wana wa yena lonkulu, a ku ka yena: N'wananga. Esawu a hlamula a ku: Hi mina loyi.
Kutani a ku: Vona, sweswi ndzi dyuharile, kambe siku leri ndzi nga ta fa ha rona a ndzi ri tivi.
Kutani sweswi teka matlhari ya wena, ni vurha bya wena, ni nseve wa wena, u ya enhoveni u ya ndzi hlotela xiharhi
kutani u ndzi lulamisela swakudya swo nandziha leswi ndzi swi tsakelaka, u ndzi tisela swona ndzi ta dya, leswaku ndzi ta ku katekisa ndzi nga si fa.
Rhaveka a a ri karhi a swi twa loko Isaka a vulavula na n'wana wa yena Esawu. Kuteloko Esawu a ha yile enhoveni ku ya hlota
Rhaveka a ku ka Yakobo n'wana wa yena: Ndzi twile tata wa wena a ri karhi a vulavula na makwenu Esawu a ku
‘Ndzi lavele xiharhi, kutani u ndzi lunghisela swakudya leswo nandziha ndzi ta dya, leswaku ndzi ta ku katekisa emahlweni ka HOSI Xikwembu ndzi nga si fa.’
Kutani sweswi, ndzi yingise we n'wananga, u endla hilaha ndzi ku lerisaka hakona.
Famba u ya ndzi tekela swimbutana swimbirhi leswinene entlhambini, leswaku ndzi ta lulamisela tata wa wena swakudya leswo nandziha leswi a swi tsakelaka.
Kutani wena u ta ya u ya nyika tata wa wena a dya, leswaku a ta ku katekisa a nga si fa.
Kambe Yakobo a ku ka Rhaveka mana wakwe: Vona, makwerhu Esawu i munhu wa ringhala, kasi mina ndzi hava.
Kumbexana tatana a nga tshuka a ndzi ambamba, kutani a kuma leswaku ndzi le ku n'wi xiseni, kutani ematshan'weni ya ku katekisiwa ndzi ta tivangela ku rhukaniwa.
Mana wakwe a ku ka yena: We n'wananga, a ku rhukaniwe mina ematshan'weni ya wena! Wena yingisa mina, u famba u ya teka swimbutana u ndzi tisela swona.
Kutani a ya a ya teka swimbutana a swi yisa eka mana wakwe, kutani mana wa yena a lulamisa swakudya swo nandziha leswi tata wa Yakobo a a swi tsakela.
Kutani Rhaveka a teka swiambalo leswo saseka swa Esawu n'wana wa yena lonkulu, a ambexa Yakobo n'wana wa yena lontsongo. Swiambalo leswi, Rhaveka a a ri na swona endlwini ya yena.
A teka ni madzovo ya swimbutana a tsondzela Yakobo emavokweni ni le nhan'wini ya yena yo pfumala ringhala.
Kutani Rhaveka a teka swakudya leswo nandziha leswi a swi lulamiseke a swi nyiketa Yakobo n'wana wa yena.
Kutani Yakobo a ya nghena endlwini laha tata wa yena a a ri kona, a fika a ku: Tatana, yena a hlamula a ku: Hi mina loyi, xana hi wena mani n'wananga?
Yakobo a hlamula tata wa yena a ku: Hi mina Esawu mativula ya wena. Ndzi endlile hilaha u ndzi leriseke hakona; pfuka u tshama u dya swa vuhloti bya mina leswaku u ta ndzi katekisa.
Isaka a ku: Xana swi endlise ku yini leswaku u hatla u dlaya xiharhi xana? Yena a hlamula a ku: HOSI Xikwembu xa wena hi xona xi endleke leswaku ndzi hatla ndzi humelela.
Kutani Isaka a ku: N'wananga, tshinela ndzi ku ambamba, ndzi twa loko hakunene u ri yena Esawu n'wananga kumbe loko u nga ri yena.
Hiloko Yakobo a tshinela kusuhi ni tata wa yena Isaka, kutani Isaka a n'wi ambamba a ku: Rito i ra Yakobo, kambe mavoko i ya Esawu!
Isaka a nga kotanga ku tiva Yakobo, hikuva mavoko ya yena a ma ri ni voya ku fana ni mavoko ya makwavo Esawu. Kutani Isaka a katekisa Yakobo.
Isaka a vutisa a ku: Hakunene hi wena Esawu n'wananga xana? Yakobo a hlamula a ku: Hi mina.
Kutani Isaka a ku: Ndzi nyikete swa vuhloti bya wena n'wananga, ndzi ta dya ndzi ku katekisa. Kutani Yakobo a n'wi nyiketa swona a dya; a tlhela a n'wi nyika vhinyo a nwa.
Kutani tata wa yena Isaka a ku: Tshinela u ndzi ntswontswa, n'wananga.
Kutani Isaka a heta ku katekisa Yakobo. Loko Yakobo a ha ku suka eka tata wa yena, Esawu makwavo a vuya hi le ku hloteni.
Kutani na yena a lulamisa swakudya leswo nandziha, a swi yisa eka tata wa yena, a fika a ku ka yena: Tatana, pfuka u dya swa vuhloti bya mina n'wana wa wena, u ta ndzi katekisa.
Tata wa yena a ku ka yena: Hi wena mani xana? Esawu a hlamula a ku: Hi mina Esawu n'wana wa wena wa mativula.
Kutani Isaka a tshuka swinene, a ku: Xana i mani loyi a nga ya eku hloteni, a ndzi tisela swa vuhloti bya yena ndzi dya, wena u nga si vuya, ndzi tlhela ndzi n'wi katekisa xana? Munhu yoloye ú katekisiwile hakunene!
Loko Esawu a twa marito ya tata wakwe, a rila hi xiviti, a ba huwa leyikulu, kutani a ku ka tata wa yena: Tatana, na mina ndzi kombela leswaku u ndzi katekisa!
Kambe yena a ku: Makwenu ú tile hi vukanganyisi, kutani ú tekile minkateko ya wena.
Esawu a ku: Xana hileswi a thyiweke vito ra Yakobo xana? Sweswi i ravumbirhi a ri karhi a ndzi dyelela! Ú rhange a ndzi tekela vuhosi bya mina, kutani namuntlha ú tekile minkateko ya mina. Esawu a ya emahlweni a ku: Xana a wu ndzi siyelanga yin'wana minkateko xana?
Isaka a hlamula Esawu a ku: Vona, ndzi endlile leswaku wena u va hansi ka yena; vamakwavo wa yena hinkwavo, ndzi n'wi nyikile vona leswaku va va malandza ya yena. Ndzi n'wi nyikile ni mavele ni vhinyo. Kutani xana ka ha sele yini lexi ndzi nga ku endlelaka xona, we n'wananga xana?
Esawu a ku ka tata wakwe: Tatana, xana wo kota ku katekisa kan'we ntsena xana? Tatana, na mina ndzi katekise. Kutani Esawu a rila a ba huwa.
Kutani Esawu a sungula ku venga Yakobo hikwalaho ka leswi tata wa yena a n'wi katekiseke. Esawu a vulavula a ri yexe a ku: Masiku ya ku rila tatana a ma ha ri kule, kutani ndzi ta dlaya lowa makwerhu Yakobo.
Kambe van'wana va ya va ya byela Rhaveka leswi n'wana wa yena lonkulu a vuleke swona. Hiloko Rhaveka a rhuma munhu a ya vitana Yakobo n'wana wa yena lontsongo, kutani Rhaveka a ku ka yena: Vona, makwenu Esawu ú lava ku rheleta mbilu ya yena hi ku dlaya wena.
Kutani sweswi, yingisa leswi ndzi ku byelaka swona, we n'wananga: Suka u baleka u ya eka makwerhu Labani eHarani.
U ta tshama kwale ka lowa makwerhu, ku kondza ku hlundzuka ka Esawu makwenu ku hela
a rivala leswi u n'wi endleke swona. Loko ku hlundzuka ka yena ku herile, ndzi ta rhumela vanhu va ta ku teka u vuya. A ndzi lavi ku rila nkosi wa n'wina vambirhi hi siku rin'we!
Kutani Rhaveka a ku ka Isaka: Mina ndzi dyisiwa mbitsi hi vavasati lava va Vahiti. Loko na yena Yakobo o teka nsati wa Muhiti kwala tikweni leri, wo fana ni vavasati lava, xana ndza ha ta va ndzi hanyela yini xana?
Kutani Isaka a vitana Yakobo a n'wi katekisa, a tlhela a n'wi laya a ku ka yena: U nga tshuki u teka nsati exikarhi ka vanhwanyana va Vakanana
Yana emutini wa Betuwele tata wa mana wa wena ePadani-Aramu, u ya teka un'wana wa vana va Labani makwavo wa mana wa wena, a va nsati wa wena.
Xikwembu-xa-matimba-hinkwawo a xi ku katekise, xi ku nyika vatukulu lavo tala swinene leswaku u va tata wa vanhu va ntsandza-vahlayi.
Xikwembu a xi ku nyike minkateko ya Abrahama, wena ni vatukulu va wena, leswaku u teka tiko leri u luveleke eka rona ri va ra wena, ri nga tiko leri Xikwembu xi ri nyikeke Abrahama!
Kavaloko Isaka a lelana na Yakobo, kutani Yakobo a ya ePadani-Aramu le ka Labani n'wana Betuwele lowa Muaramu. Labani a a ri makwavo wa Rhaveka mana wa Yakobo na Esawu.
Esawu a swi vona loko Isaka a katekisa Yakobo, a twa ni loko a n'wi lerisa ku ya ePadani-Aramu a ya teka nsati kona; naswona Esawu a twa Isaka loko a laya Yakobo a ku: U nga tshuki u teka nsati exikarhi ka vanhwanyana va Vakanana.
Nakambe loko Yakobo a yingisa tata wa yena ni mana wa yena a suka a ya ePadani-Aramu, Esawu a swi vona
a twisisa ni leswaku tata wa yena a nga tsakeri vanhwanyana va Vakanana.
Hiloko a ya eka Iximaele a ya teka Mahalata N'wa-Iximaele wa Abrahama leswaku a va nsati wa yena, ehandle ka lava a a ri na vona. Mahalata a a ri makwavo wa Nebayoto.
Kutani Yakobo a suka eBerexeba a kongoma eHarani.
Kutani a ya fika endhawini yin'wana a xwa kona hikuva dyambu a ri perile. Loko a etlela, a teka ribye rin'wana kwala ndhawini leyi a ri khegela.
Kutani a lorha ku ri na phandze leri dzimiweke emisaveni, makumu ya rona ma dliva tilo. Kutani a vona tintsumi ta Xikwembu, tin'wana ti ri karhi ti xika tin'wana ti ri karhi ti khandziya!
HOSI Xikwembu a xi yimile etlhelo ka yena, kutani xi ku: Hi mina HOSI, Xikwembu xa Abrahama na Isaka. Tiko leri u etleleke eka rona ndzi ta ku nyika rona, wena ni vatukulu va wena.
Vatukulu va wena va ta tala ku fana ni ntshuri wa misava; mi ta hangalaka na tiko mi ya evupeladyambu, ni le vuxeni, ni le n'walungwini, ni le dzongeni. Vanhu hinkwavo laha misaveni va ta katekisiwa hikwalaho ka wena ni vatukulu va wena.
Vona, ndzi na wena; ndzi ta ku hlayisa hinkwako lomu u nga ta ya kona, ndzi tlhela ndzi ku vuyisa etikweni leri, hikuva ndzi nga ka ndzi nga ku tshiki ku kondza ndzi endla hinkwaswo leswi ndzi ku byeleke swona.
Kutani Yakobo a phaphama evurhongweni, a ku: Hakunene HOSI Xikwembu xi kona endhawini leyi! Mina a ndzi nga swi tivi!
Kutani a sungula ku chava a ku: Ndhawu leyi ya hlamarisa swinene! Leyi yo va yona yindlu ya Xikwembu, naswona yo va yona nyangwa ya tilo!
Kutani Yakobo a pfuka nimpundzu swinene, a teka ribye leri a a ri khegerile, a ri yimisa leswaku ri ta va xitsundzuxo, a chela mafurha ehenhla ka rona.
Kutani ndhawu leyi a yi thya vito ra Betele (hileswaku: Yindlu-ya-Xikwembu). Khale ndhawu leyi a yi tiviwa hi vito ra Luzi.
Kutani Yakobo a hlambanya a ku: Loko wena Xikwembu wo va na mina, u ndzi hlayisa eriendzweni leri ndzi nga ka rona, u ndzi nyika swakudya ni swiambalo
ndzi kondza ndzi tlhelela emutini wa tatana hi ku rhula, wena HOSI u ta va Xikwembu xa mina.
Ribye leri ra xitsundzuxo leri ndzi ri yimiseke, ri ta va yona yindlu ya wena Xikwembu. Eka hinkwaswo leswi u nga ta ndzi nyika swona, ndzi ta ku humesela vukhume bya swona.
Kutani Yakobo a ya emahlweni ni riendzo ra yena ku kondza a ya fika etikweni ra vanhu va le vuxeni.
Kuteloko a tlakusa mahlo, o vona xihlovo. Kusuhi ni xihlovo lexi, a ku ri ni mintlhambi minharhu ya tinyimpfu, hikuva exihlobyeni lexi, hi kona laha a ti kuma mati kona. Ribye leri a va funengeta ha rona xihlovo a ri kurile swinene.
Loko mintlhambi hinkwayo yi hlengeletanile, varisi a va khunguluxa ribye ri suka enon'wini wa xihlovo, va kelela mati va nwisa mintlhambi ya vona, kutani va tlhela va funengeta xihlovo hi ribye.
Yakobo a ku ka vona: Vamakwerhu, xana mi huma kwihi xana? Vona va ku: Hi huma eHarani.
Yakobo a ku ka vona: Xana ma n'wi tiva Labani, ntukulu wa Nahoro xana? Vona va ku: Ha n'wi tiva.
Yakobo a ku ka vona: Xana wa ha pfukile xana? Vona va ku: Wa ha pfukile; vona, Rahele n'wana wa yena hi luya a taka ni tinyimpfu!
Yakobo a ku: Vonani, dyambu ra ha ri kona, a hi wona nkarhi wo hlengeleta swifuwo; nwisani tinyimpfu emati, kutani mi ti yisa emadyelweni.
Kambe vona va ku: Hi nga ka hi nga fambi loko mintlhambi hinkwayo yi nga si hlengeletana, leswaku hi ta khunguluxa ribye ri suka enon'wini wa xihlovo, hi nwisa tinyimpfu.
Loko Yakobo a ha vulavula na vona, Rahele o ta a ta fika ni tinyimpfu ta tata wakwe, hikuva hi yena a a ti risa.
Kuteloko Yakobo a vona Rahele n'wana Labani makwavo wa mana wa yena, a ri ni tinyimpfu ta Labani, a ya a ya khunguluxa ribye ri suka enon'wini wa xihlovo, kutani a nwisa tinyimpfu ta Labani makwavo wa mana wa yena.
Kutani Yakobo a ntswontswa Rahele, a tlhela a rila swinene.
Kutani Yakobo a ku ka Rahele: Mina ndzi xaka ra tata wa wena, ndzi n'wana Rhaveka. Kutani Rahele a tsutsuma a ya tivisa tata wa yena.
Loko Labani a twa ta Yakobo n'wana makwavo wa yena, a tsutsuma a ya n'wi hlanganisa, a fika a n'wi vukarha a n'wi ntswontswa, kutani a n'wi yisa emutini wa yena. Kutani Yakobo a rungulela Labani hinkwaswo leswi humeleleke.
Kavaloko Labani a ku ka yena: Hakunene mina na wena hi nyama yin'we ni ngati yin'we. Kutani Yakobo a tshama n'hweti yin'we eka Labani.
Kutani Labani a ku ka Yakobo: Xana u nga ndzi tirhela mahala hi mhaka ya leswi u nga xaka ra mina xana?
Labani a a ri ni vana vambirhi va vanhwanyana; lonkulu a a ri Leya, kasi lontsongo a a ri Rahele.
Leya a a ri ni mahlo lama tsaneke, kasi Rahele yena a a sasekile swinene a tlhela a va ni xivumbeko lexinene.
Yakobo a a rhandza Rahele, kutani a ku ka Labani: Ndzi ta ku tirhela malembe ya 7 leswaku u ndzi nyika Rahele n'wana wa wena lontsongo.
Labani a ku: Yi ta va mhaka leyinene loko ndzi n'wi nyiketa eka wena, ku ri na ku n'wi nyiketa eka munhu un'wana; wena tshama kwala mutini wa mina.
Kutani Yakobo a tirha malembe ya 7 leswaku a ta kuma Rahele. Eka Yakobo, malembe lawa a ma vonaka wonge mo va masiku ma nga ri mangani, hikuva a a rhandza Rahele swinene.
Kutani Yakobo a ku ka Labani: Nkarhi lowu hi twananeke wona wu herile; ndzi kombela leswaku u ndzi hlomisela nsati wa mina.
Kutani Labani a endla nkhuvo, a rhamba vanhu hinkwavo va ndhawu yoleyo.
Kambe madyambu wolawo, Labani a teka n'wana wa yena Leya a n'wi yisa eka Yakobo, kutani Yakobo a tivana na yena.
(Labani a teka ni nandza wa yena Zilipa a n'wi nyiketa eka Leya n'wana wa yena leswaku a ta va nandza wa yena.)
Loko ri xa, Yakobo a kuma leswaku ú nyikiwile Leya, hiloko a vutisa Labani a ku: Xana i mhaka muni leyi u ndzi endleke yona xana? Xana leswi a ndzi ku tirhela, a ndzi nga tirheli ku kuma Rahele xana? Kutani ke, u ndzi kanganyisele yini xana?
Labani a hlamula a ku: Laha tikweni ra ka hina a hi endlisi swona: Lontsongo a nga ka a nga rhangeli hosi ya yena a hloma.
Wena yima ku hela vhiki leri ra nkhuvo wa loyi, kutani hi ta ku nyika lontsongo, kambe na yena u ta n'wi tirhela malembe ya 7.
Yakobo a nkhensa, a yima ku kondza ku hela vhiki ra nkhuvo wa Leya. Kutani Labani a n'wi nyika n'wana wa yena Rahele leswaku a va nsati wa yena.
(Labani a teka ni nandza wa yena Biliha a n'wi nyiketa eka Rahele n'wana wa yena leswaku a va nandza wa yena.)
Kutani Yakobo a tivana na Rahele, a n'wi rhandza ku tlula Leya, kutani a tlhela a tirhela Labani malembe ya 7.
Loko HOSI Xikwembu xi vona leswaku Leya wa vengiwa, xi endla leswaku a kuma vana. Rahele yena a a nga va kumi.
Kutani Leya a tika, a veleka n'wana wa mufana, a n'wi thya vito ra Rhuveni (hileswaku: Vonani n'wana wa mufana), hikuva a a ku: HOSI Xikwembu xi vonile ku xaniseka ka mina; sweswi ndza tshemba leswaku nuna wa mina ú ta ndzi rhandza.
Leya a engeta a tika, a veleka n'wana wa mufana, kutani a ku: HOSI Xikwembu xi swi twile leswaku ndza vengiwa, kutani xi tlhela xi ndzi nyika n'wana un'wana wa mufana!, kutani a n'wi thya vito ra Simiyoni (hileswaku: Ku twa).
Leya a tlhela a tika nakambe, a veleka n'wana wa mufana, kutani a ku: Sweswi, nuna wa mina ú ta ndzi namarhela, hikuva ndzi n'wi velekerile majaha manharhu. Hikokwalaho a n'wi thya vito ra Levhi (hileswaku: Ku namarhela).
A tlhela a tika nakambe, a veleka n'wana wa mufana, kutani a ku: Sweswi ndzi ta dzunisa HOSI Xikwembu, hikokwalaho a n'wi thya vito ra Yuda (hileswaku: Ku dzunisa). Kutani Leya a yima ku veleka.
Kuteloko Rahele a vona leswaku a nga kumi vana, a sungula ku vondzoka Leya, kutani a ku ka Yakobo: Ndzi nyike vana, loko swi nga ri tano, mina ndzi ta tidlaya!
Kutani Yakobo a hlundzukela Rahele a ku ka yena: Xana mina ndzi nga tirha ntirho lowu tirhiwaka hi Xikwembu xana? Hi xona xi endleke leswaku u nga kumi vana!
Kutani Rahele a ku: Biliha nandza wa mina hi loyi, etlela na yena leswaku a ta ndzi velekela vana, lava nga ta va va mina.
Hiloko Rahele a teka Biliha nandza wa yena a n'wi nyika Yakobo leswaku a va nsati wa yena. Kutani Yakobo a tivana na yena.
Biliha a tika a velekela Yakobo n'wana wa mufana
kutani Rahele a ku: Xikwembu xi ndzi avanyisele mhaka, xi yingise xikombelo xa mina, kutani xi ndzi nyika n'wana wa mufana. Kutani Rahele a n'wi thya vito ra Dani (hileswaku: Ku avanyisela).
Biliha nandza wa Rahele a engeta a tika nakambe, kutani a velekela Yakobo n'wana wa vumbirhi wa mufana
kutani Rahele a ku: Mina ni makwerhu Leya hi lwile ngopfu, kambe mina ndzi hlurile. Kutani n'wana loyi a n'wi thya vito ra Neftali (hileswaku: Ku lwa).
Kuteloko Leya a vona leswaku a nga ha kumi vana, a teka nandza wa yena Zilipa a n'wi nyika Yakobo leswaku a va nsati wa yena.
Hiloko Zilipa nandza wa Leya a velekela Yakobo n'wana wa mufana
kutani Leya a ku: Ndzi katekile!, kutani a n'wi thya vito ra Gadi (hileswaku: Ku kateka).
Zilipa nandza wa Leya a engeta a velekela Yakobo n'wana wa vumbirhi wa mufana
kutani Leya a ku: Ndzi tsakile ngopfu! Vavasati va ta ndzi vitana munhu wa ntsako. Kutani a thya n'wana loyi vito ra Asere (hileswaku: Ntsako).
Enkarhini wa ku tshovela koroni, Rhuveni a ya emasin'wini, kutani a kuma marhanga ya rirhandzu; hiloko a muka na wona a ya nyika mana wa yena Leya. Kutani Rahele a ku ka Leya: Ndzi kombela leswaku u ndzi pambulela marhanga ya rirhandzu lawa n'wana wa wena a vuyeke na wona.
Kutani Leya a ku ka Rahele: Xana i mhaka yitsongo eka wena leswi u nga ndzi tekela nuna xana? Wa ha lava ni ku ndzi tekela marhanga ya rirhandzu ya n'wananga xana? Rahele a hlamula a ku: Loko wo ndzi pambulela marhanga ya rirhandzu ya n'wana wa wena, Yakobo a nga ta a ta etlela na wena vusiku bya namuntlha hikokwalaho ka marhanga ya n'wana wa wena.
Madyambu wolawo loko Yakobo a vuya hi le masin'wini, Leya a n'wi hlanganisa a ku ka yena: U fanele ku ta u ta etlela na mina, hikuva ndzi ku xavile hi marhanga ya rirhandzu ya n'wananga. Kutani Yakobo a tivana na Leya vusiku byebyo.
Kutani Xikwembu xi hlamula xikhongelo xa Leya, a tika, a velekela Yakobo n'wana wa mufana wa vuntlhanu.
Leya a ku: Xikwembu xi ndzi nyikile hakelo ya mina, hikuva ndzi nyiketile nandza wa mina eka nuna wa mina. Kutani n'wana loyi a n'wi thya vito ra Isakara (hileswaku: Hakelo).
Kutani Leya a engeta a tika, a velekela Yakobo n'wana wa mufana wa vu-6.
Kutani Leya a ku: Xikwembu xi ndzi nyikile nyiko yo saseka, kutani nuna wa mina ú ta ndzi khoma kahle, hikuva ndzi n'wi velekerile majaha ya 6. Kutani a thya n'wana loyi vito ra Zebuloni (hileswaku: Nyiko kumbe Ku khoma kahle).
Endzhaku ka sweswo, Leya a kuma n'wana wa nhwanyana, kutani a n'wi thya vito ra Dina.
Kutani Xikwembu xi tsundzuka Rahele, xi hlamula xikhongelo xa yena, xi endla leswaku a kuma vana.
Kutani a tika, a veleka n'wana wa mufana, kutani a ku: Xikwembu xi susile tingana ta mina.
Kutani a n'wi thya vito ra Yosefa (hileswaku: Ku engeta), a ku: Mawaku loko HOSI yi nga engeta yi ndzi nyika n'wana un'wana wa mufana!
Kuteloko Rahele a velekile Yosefa, Yakobo a ku ka Labani: Ndzi pfumelele ndzi famba ndzi ya eka hina etikweni ra rikwerhu.
Ndzi nyike vasati va mina lava ndzi va tirheleke eka wena, u ndzi nyika ni vana va mina, kutani u ndzi tshika ndzi famba, hikuva ntirho lowu ndzi ku endleleke wona, wa wu tiva.
Kambe Labani a ku ka Yakobo: Yingisa ndzi ku byela: Ndzi hlahluvile ndzi kuma leswaku HOSI yi ndzi katekisile hikwalaho ka wena.
Ndzi byele leswaku u lava ndzi ku hakela hi yini, ndzi ta ku nyika.
Yakobo a ku ka Labani: Hi wena u tivaka hilaha ndzi ku tirheleke hakona, ni hilaha ndzi ku hlayiseleke swifuwo swa wena hakona.
Loko mina ndzi nga si fika, a wu ri ni swifuwo switsongo, kambe sweswi swi andzile ngopfu. HOSI yi ku katekisile eka hinkwaswo leswi a ndzi swi tirha, kambe mina ndzi ta sungula rini ku tirhela muti wa mina xana?
Labani a ku: Xana ndzi nga ku nyika yini xana? Yakobo a hlamula a ku: U nga ndzi nyiki nchumu! Mina ndzi nga ya emahlweni ndzi ku hlayisela ntlhambi wa wena, ndzi wu risa, kambe hi fanele ku twanana emhakeni leyi
Namuntlha ndzi pfumelele ku nghena exikarhi ka ntlhambi wa wena hinkwawo, ndzi susetela tinyimpfu hinkwato leti nga ni mavalavala kumbe ta ntima, ndzi susa ni timbuti hinkwato ta mavalavala. Leyi hi yona hakelo ya mina.
Siku u nga ta ta u ta vona leswi u ndzi hakeleke hi swona, ku tshembeka ka mina ku ta tikomba. Loko u kuma ndzi ri ni mbuti leyi yi nga riki na mavalavala, kumbe nyimpfu leyi nga riki ya ntima exikarhi ka ntlhambi, u swi hlaya swi ri leswi ndzi nga ta va ndzi lo swi yiva.
Labani a ku: Hiswona! A swi ve hilaha u vuleke hakona.
Kambe siku rero, Labani a hlawula swiphongho leswi nga ni mavalavala, ni mathokazi lama nga ni mavalavala, a swi susa exikarhi ka timbuti; a susa ni tinyimpfu ta ntima, kutani a swi nyiketa vana va yena leswaku va swi risa.
Kutani Labani a tihambanyisa na Yakobo hi mpfhuka wo ringana riendzo ra masiku manharhu. Kutani Yakobo a risa ntlhambi lowun'wana wa Labani hinkwawo.
Kutani Yakobo a tsema minkhavi ya murhi wa nsihani ni wa alimondi ni wa xirhombe-rhombe, a yi kwamula byewu, a siya minkhwati-nkhwati yo basa.
Kutani a teka minkhavi leyi a yi kwamuleke byewu, a ya yi veka emahlweni ka swifuwo, endzeni ka switsengele leswi swi nwelaka eka swona mati, hikuva swifuwo loko swi ta eku nweni ka mati a swi khandziyana.
Kutani loko swifuwo swi khandziyana emahlweni ka minkhavi leyi, a swi tswala vana va mavalavala ni va minkhwati-nkhwati.
Kutani Yakobo a hambanyisa swinyimpfana leswi ni ntlhambi. Yakobo a tlhela a langutanisa tinyimpfu ta Labani ni leta minkhwati-nkhwati ni leta ntima, kutani hi ndlela leyi, Yakobo a tihlengeletela ntlhambi wa yena, a wu hambanyisa ni lowa ka Labani.
Minkarhi hinkwayo loko swifuwo leswo tiya swi khandziyana, Yakobo a a veka minkhavi emahlweni ka swona endzeni ka switsengele leswaku swi khandziyana exikarhi ka minkhavi leyi.
Kambe swifuwo leswo tsana Yakobo a a nga swi vekeleli minkhavi, hikokwalaho leswo tsana swi va swa Labani, kasi leswo tiya swi va swa yena Yakobo.
Hi ndlela leyi, Yakobo a va ni rifuwo lero tala swinene. A a ri ni mintlhambi leyikulu, ni malandza ya xinuna ni ya xisati, ni tikamela ni timbhongolo.
Kutani Yakobo a twa leswaku vana va Labani va xinuna va ri: Yakobo ú tekile swilo hinkwaswo leswi a swi ri swa tatana; rifumo hinkwaro leri a nga na rona ú ri kuma eka tatana.
Yakobo a tlhela a swi vona leswaku Labani a nga ha n'wi tsakeli ku fana ni khale.
Kutani HOSI Xikwembu xi ku ka Yakobo: Tlhelela etikweni ra rikwenu, eka va ka n'wina; mina ndzi ta va na wena.
Kutani Yakobo a rhuma vanhu va ya vitana Rahele na Leya leswaku va ta emadyelweni laha swifuwo swa yena a swi ri kona.
Kutani a fika a ku ka vona: Ndza swi vona leswaku tata wa n'wina a nga ha ndzi tsakeli ku fana ni khale, kambe Xikwembu xa tatana xi na mina.
Ma swi tiva leswaku ndzi tirhele tata wa n'wina hi matimba ya mina hinkwawo.
Hambiswiritano, tata wa n'wina ú ndzi kanganyisile, a hundzuluxa hakelo ya mina ka khume, kambe Xikwembu a xi n'wi pfumelelanga leswaku a ndzi vavisa.
Loko a ku: ‘Leswi swi nga ta va ni mavalavala entlhambini swi ta va swa wena’, ntlhambi hinkwawo a wu veleka swa mavalavala, ni loko a ku: ‘Leswi nga ni minkhwati-nkhwati swi ta va swona hakelo ya wena’, ntlhambi hinkwawo a wu veleka swa minkhwati-nkhwati.
Hi ndlela leyi, Xikwembu xi tekile swifuwo swa tata wa n'wina xi ndzi nyika swona.
Enkarhini wa ku mithisana ka swifuwo, ndzi lorhile ndzi vona swiphongho hinkwaswo leswi khandziyaka ntlhambi, swi ri swa mavalavala ni swa minkhwati-nkhwati.
Kutani ntsumi ya Xikwembu yi vulavula na mina enorhweni yi ku: ‘Yakobo’, ndzi hlamula ndzi ku: ‘Hi mina loyi!’
Kutani yi ku: ‘Tlakusa mahlo u vona: Swiphongho hinkwaswo leswi khandziyaka ntlhambi i swa mavalavala ni swa minkhwati-nkhwati, hikuva hinkwaswo leswi Labani a ku endleke swona ndzi swi vonile.
Hi mina Xikwembu xa le Betele, kona laha wena u nga chela mafurha eribyeni ra xitsundzuxo, u tiboha emahlweni ka mina hi ku hlambanya. Kutani sweswi, suka laha tikweni u famba, u tlhelela etikweni leri u velekiweke eka rona.’
Kutani Rahele na Leya va ku: Xana emutini wa tatana ka ha sele nchumu lexi xi nga vaka ndzhaka ya hina xana?
Sweswi, tatana ú hi teka hi ri vanhu va le handle, hikuva ú hi xavisile, naswona ú dyile mali leyi hi xaviweke ha yona.
Swilo hinkwaswo leswi Xikwembu xi nga swi tekela tata wa hina, i swa hina ni vana va hina. Kutani sweswi, hina hi ri, endla xin'wana ni xin'wana lexi Xikwembu xi ku byelaka xona.
Kutani Yakobo a teka vana va yena ni vasati va yena a va gadisa tikamela
a byisa swifuwo swa yena hinkwaswo leswi a swi kumeke ePadani-Aramu, a tlhelela eka Isaka tata wa yena etikweni ra Kanana.
Enkarhini wa kona Labani a a yile eku tsemeteni ka voya bya tinyimpfu ta yena, kutani Rahele n'wana wa yena a n'wi yivela swifaniso leswi vatliweke swa swikwembu.
Yakobo ú kanganyisile Labani lowa Muaramu: A nga n'wi byelanga leswaku ú ta famba.
Kutani a suka ni hinkwaswo leswi a a ri na swona, a baleka a tsemakanya nambu wa Yufrata, a kongoma emagangeni ya Giliyadi.
Endzhaku ka masiku manharhu, Labani a twa leswaku Yakobo ú balekile.
Kutani Labani a rhamba va ka vona, va landza Yakobo. Va hetile masiku ya 7 va ri karhi va n'wi landza, ku kondza va ya n'wi kuma emagangeni ya Giliyadi.
Kutani Xikwembu xi ta hi norho eka Labani lowa Muaramu nivusiku, xi ku ka yena: Tivonele leswaku u nga tshuki u vula nchumu eka Yakobo, hambi xo biha kumbe xo saseka.
Hiloko Labani a kuma Yakobo. Enkarhini lowu, Yakobo a a dzimile ntsonga wa yena emagangeni ya Giliyadi, kutani Labani ni va ka vona va fika va gova kwala magangeni ya Giliyadi.
Kutani Labani a ku ka Yakobo: I mhaka muni leyi u yi endleke xana? U ndzi kanganyisile, u tlhela u teka vana va mina va xisati u famba na vona wonge vo va vanhu lava khomiweke enyimpini.
Hikwalaho ka yini u balekile kunene, u tlhela u ndzi kanganyisa xana? Hikwalaho ka yini u nga ndzi tivisanga xana? A ndzi ta va ndzi lelanile na wena hi ntsako, hi yimbelela hi chaya swingomana ni switende!
Hikokwalaho ka yini u nga ndzi nyikanga nkarhi wo ntswontswa vatukulu va mina ni vana va mina xana? Mhaka leyi u yi endleke, i ya vuphukuphuku swinene!
Ndzi na wona matimba yo ku twisa ku vava, kambe Xikwembu xa tata wa n'wina xi vulavule na mina vusiku bya tolo xi ku: ‘Tivonele leswaku u nga tshuki u vula nchumu eka Yakobo, hambi xo biha kumbe xo saseka.’
Ndza swi twisisa leswaku u sukile eka mina hikuva u navela va ka n'wina, kambe hikwalaho ka yini u yivile swikwembu swa mina xana?
Kutani Yakobo a hlamula Labani a ku: Ndzi balekile, hikuva a ndzi chava leswaku u nga ala ni vana va wena va xisati, u ndzi tekela vona.
Munhu loyi u nga ta n'wi kuma a ri ni swikwembu swa wena, ú ta dlayiwa. Ndzi kombela leswaku u ndzi komba xilo xin'wana ni xin'wana lexi nga xa wena kwala mahlweni ka va ha hina, kutani u xi teka. Yakobo a a nga swi tivi leswaku Rahele ú yivile swifaniso leswi vatliweke swa swikwembu.
Kutani Labani a ya a ya nghena entsongeni wa Yakobo, ni le ntsongeni wa Leya, ni le ntsongeni wa vavasati lavambirhi va malandza, kambe a nga swi kumanga. Loko a huma entsongeni wa Leya, ú yile a ya nghena entsongeni wa Rahele.
Rahele a a tekile swifaniso leswi vatliweke swa swikwembu a swi veka exitshan'wini lexi boheleriwaka ekameleni, kutani a tshama ehenhla ka swona. Labani ú fike a hangunuxa hinkwako entsongeni wa Rahele, kambe a nga swi kumanga.
Kutani Rahele a ku ka tata wa yena: We n'wini wanga, u nga tshuki u ndzi hlundzukela hi mhaka ya leswi ndzi nga sukiki ndzi yima loko ndzi ku vona, mhaka hi leswaku sweswi ndzi le masikwini ya mina. Kutani Labani a hangunuxa hinkwako, kambe a nga swi kumi swifaniso leswi vatliweke swa swikwembu.
Kutani Yakobo a hlundzuka, a holovela Labani a ku: Nandzu wa mina hi wihi xana? Xana ndzi lo dyoha yini leswi u ndzi salaka ndzhaku xana?
Leswi u hangunuxeke tinhundzu ta mina hinkwato, xana u kumile yini lexi humaka eka tinhundzu ta wena hinkwato xana? Xilo xa kona xi veke laha mahlweni ka va ka hina ni va ka n'wina, va va vona va avanyisaka mhaka ya hina vambirhi.
Ndzi vile na wena eka malembe ya 20 lama hundzeke, kambe tinyimpfu ta wena ni timbuti ta wena a ti fisanga ni siku ni rin'we; hambi ma ri makhuna ya ntlhambi wa wena a ndzi tlhavanga ni rin'we ra wona ndzi dya.
Swifuwo leswi a swi dlayiwa hi swiharhi swa nhova, a ndzi nga vuyi na swona ndzi ta ku komba, kambe mina hi ndzexe a ndzi swi riha. Wena a wu ndzi rihisa ni loko swifuwo swi yiviwile ninhlekanhi kumbe nivusiku.
Masiku hinkwawo, dyambu a ri tlanga hi mina, kasi nivusiku xirhami a xi ndzi dlaya, vurhongo byi hangalaka hinkwabyo.
Ndzi tshamile na wena malembe ya 20: Ndzi ku tirherile malembe ya 14 leswaku u ndzi nyika vana va wena vambirhi va vanhwanyana, kasi eka lawa ya 6, a ndzi ku risela swifuwo swa wena, kambe u hundzuluxile hakelo ya mina ka khume.
Loko Xikwembu xa tatana, xona Xikwembu xa Abrahama lexi Isaka a xi chavaka, a xi nga yimanga na mina, wena a wu ta va u ndzi hlongorile ndzi suka eka wena ndzi nga ri na nchumu. Xikwembu xi vonile ku xaniseka ka mina, ni leswi a ndzi tirha swona eka wena, kutani vusiku bya tolo xi ku tshinya.
Kutani Labani a hlamula Yakobo a ku: Lava i vana va mina va xisati, hambi va ri vana va vona i va mina, ni mintlhambi leyi i ya mina. Hinkwaswo leswi u swi vonaka i swa mina. Kambe sweswi ndza swi vona leswaku a ku na nchumu lexi ndzi nga xi endlaka hi tlhelo ra vana lava va mina ni vana va vona.
Hikokwalaho, tana hi ta endla ntwanano wa xinakulobye lowu nga ta va xitsundzuxo exikarhi ka mina na wena.
Kutani Yakobo a teka ribye a ri yimisa, leswaku ri ta va ra xitsundzuxo.
Kutani Yakobo a ku ka va ka vona: Hlengeletani maribye. Kutani va hlengeleta maribye ma endla nhulu. Hiloko va dyela swakudya kwala tlhelo ka maribye lawa.
Kutani Labani a thya nhulu leyi vito ra Yegara-Sahaduta, kasi Yakobo yena a yi thya vito ra Galede.
Labani a ku: Nhulu leyi, i xitsundzuxo exikarhi ka mina na wena. Hikokwalaho yi thyiwa vito ra Galede (hileswaku: Nhulu ya xitsundzuxo).
Vito rin'wana leri yi thyiweke rona i Mispa (hileswaku: Ku languta), hikuva Labani a a ku: Loko hi hambanile, HOSI yi ta va yona yi hi languteke.
Loko wo xanisa vana lava va mina va xisati, kumbe u teka vasati van'wana ehandle ka vona, swi tive leswaku hambiloko ndzi nga ri kona, Xikwembu hi xona mbhoni ya mina.
Kutani Labani a ku ka Yakobo: Wa yi vona nhulu leyi ya maribye, ni ribye ra xitsundzuxo leri ndzi ri yimiseke!
Nhulu leyi, ni ribye leri, swi ta hi tsundzuxa leswaku hi nga swi tluli. Mina ndzi nge tluli nhulu leyi ndzi ta eka wena ndzi ta ku vavisa, kasi na wena u nge tluli nhulu leyi ni ribye leri u ta eka mina u ta ndzi vavisa.
Xikwembu xa Abrahama, ni Xikwembu xa Nahoro, a swi ve swona leswi nga ta hi avanyisa. Kutani Yakobo a hlambanya emahlweni ka Xikwembu lexi Isaka tata wa yena a xi chavaka.
Hiloko Yakobo a humesa magandzelo entshaveni, a vitana va ka vona va ya dya swakudya, kutani va xwa kona vusiku byebyo.
Kutani Labani a pfuka ka ha ri mpundzu swinene, a ntswontswa vatukulu va yena ni vana va yena va xisati, a tlhela a va kombelela minkateko, kutani a tlhelela ekaya.
Yakobo a ya emahlweni ni riendzo ra yena, kutani tintsumi ta Xikwembu ti n'wi hlanganisa.
Kuteloko Yakobo a ti vona, a ku: Lowu i nxaxa wa Xikwembu, kutani a thya ndhawu leyi vito ra Mahanayimi (hileswaku: Mixaxa mimbirhi).
Kutani Yakobo a rhuma vanhu eka Esawu makwavo wa yena le Seyira, etikweni ra Edomu
a va lerisa ku ya byela Esawu marito lawa: We n'wini wanga, mina nandza wa wena a ndzi luverile eka Labani, ndzi tshame kona ku fika sweswi.
Kutani ndzi ni tihomu ni timbhongolo, ni swifuwo leswitsongo, ni malandza ya xinuna ni ya xisati, kutani ndzi rhuma vanhu lava ku ta ku tivisa mhaka leyi, we n'wini wanga, leswaku u ta ndzi amukela.
Kutani varhumiwa va tlhelela eka Yakobo va fika va ku ka yena: Hi fikile eka Esawu makwenu, kutani yena ni vavanuna va 400 va karhi va ta va ta ku hlanganisa.
Kutani Yakobo a chava swinene, a sungula ku rhurhumela, kutani a avanyisa vanhu lava a a ri na vona, ni swifuwo leswitsongo ni leswikulu, ni tikamela, ku huma mintlawa mimbirhi
hikuva a a ku: Loko Esawu o fika a herisa ntlawa wun'we, lowun'wana wu ta pona.
Kutani Yakobo a khongela a ku: We Xikwembu xa Abrahama kokwa wa mina ni xa Isaka tata wa mina, we HOSI, u ndzi byerile u ku: ‘Tlhelela eka n'wina etikweni ra rikwenu, kutani mina ndzi ta ku endlela leswinene.’
Mina nandza wa wena a ndzi nga fanelanga ku kuma rirhandzu ra wena lero tshembeka, ni tintswalo hinkwato leti u ndzi kombeke tona. Loko ndzi pela nambu lowu wa Yordani, a ndzi khomile nhonga ntsena, kambe sweswi ndzi ni mintlawa mimbirhi.
Ndzi kombela leswaku u ndzi lamulela eka makwerhu Esawu, hikuva ndzi chava leswaku a nga ta a ta hi herisa hinkwerhu, a herisa ni vavasati ni vana va vona.
Wena u ndzi byerile u ku: ‘Ndzi ta ku endlela leswinene, ndzi ku nyika vatukulu lavo tala ku fana ni sava ra lwandle leri nga hlayekiki.’
Yakobo a xwa vusiku kona, kutani a pambula swilo swin'wana swa leswi a a ri na swona, leswaku swi ta nyikiwa Esawu makwavo wa yena.
Ú pamburile leswi: Timbuti ta mathokazi ta 200, ni swiphongho swa 20, ni tinyimpfu ta mathokazi ta 200, ni makhuna ya 20
ni tikamela ta mantswele ta 30 ni vana va tona, ni tihomu ta mantswele ta 40, ni tinkuzi ta 10, ni timbhongolo ta mantswele ta 20, ni timbhongolo ta tinkuzi ta 10.
Swifuwo leswi a swi avanyisa hi mintlhambi, kutani a swi veka emavokweni ya malandza ya yena, a ku ka vona: Rhangani emahlweni ka mina, kambe mi siya mpfhukanyana exikarhi ka ntlhambi wun'wana ni wun'wana.
Yakobo a lerisa loyi a a rhangile emahlweni ka vona hinkwavo a ku: Loko makwerhu Esawu a ku hlanganisa, kutani a vutisa a ku: ‘U nandza wa mani xana? U ya kwihi xana? Swifuwo leswi u nga na swona i swa mani xana?’
wena u fanele ku hlamula u ku: ‘I swa Yakobo nandza wa wena; i nyiko leyi tisiwaka eka wena n'wini wanga Esawu. Loko a ri yena Yakobo, wa karhi wa ta.’
Yakobo a lerisa nandza wa vumbirhi ni lowa vunharhu, ni hinkwawo lawa a ma byisa mintlhambi a ku: Loko mi hlangana na Esawu, na n'wina mi fanele ku vula marito wolawo.
Mi tlhela mi ku: ‘Yakobo nandza wa wena wa karhi wa ta.’  Yakobo a a ehleketa leswaku u ta tsakisa Esawu hi tinyiko leti a a ti rhangisile, kutani yena hi xiviri ú ta ya vonana na Esawu endzhaku, hikuva a a ku: Kumbexana ú ta ndzi amukela.
Kutani tinyiko ti rhanga emahlweni, kambe vusiku byebyo, yena a xwa enxaxeni.
Vusiku byebyo, Yakobo a teka vasati va yena lavambirhi, ni malandza ya yena, ni vana va yena lava 11, va suka va famba va ya tsemakanya hi le hlalukweni ra nambu wa Yaboko.
Kutani Yakobo a fika a rhangisa vona va tsemakanya nambu, a rhangisa ni hinkwaswo leswi a a ri na swona
kambe yena a sala a ri yexe. Kutani ku humelela munhu un'wana a fika a pfinyana na yena ku kondza ri xa.
Loko munhu loyi a vona leswaku wa tsandzeka ku hlula Yakobo hi ku pfinyana na yena, o n'wi ba nyonga yi suleka.
Kutani munhu loyi a ku: Ndzi tshike ndzi famba, hikuva ri lava ku xa. Kambe Yakobo a ku: Ndzi nge ku tshiki loko u nga si ndzi katekisa.
Munhu loyi a ku ka yena: Hi wena mani xana? Yena a ku: Hi mina Yakobo.
Kutani a ku: Vito ra wena a ri nga ha vi Yakobo, kambe u ta va Israele, hikuva u pfinyanile ni Xikwembu ni vanhu, kambe u hlurile.
Kutani Yakobo a ku ka yena: Ndzi kombela leswaku u ndzi byela vito ra wena. Kambe yena a ku: Xana u vutisela yini vito ra mina xana? Kutani a katekisa Yakobo.
Hikokwalaho, Yakobo a thya ndhawu leyi vito ra Penuwele (hileswaku: Mombo-wa-Xikwembu), hikuva a a ku: Ndzi vonile mombo wa Xikwembu, kambe ndza ha hanya.
Loko dyambu ri huma, Yakobo a suka ePenuwele, a ri karhi a khwita hikwalaho ka ku suriwa nyonga.
Hikokwalaho, ku fika ninamuntlha Vaisraele a va dyi nsiha wa le nyongeni, hikuva Yakobo u biwile ehenhla ka nsiha wa nyonga.
Kuteloko Yakobo a tlakusa mahlo, o vona Esawu a ri karhi a ta ni vavanuna va 400. Kutani Yakobo a hambanyisa vana va Leya, ni vana va Rahele, ni vana va malandza ya yena lamambirhi.
Kutani emahlweni a veka malandza ni vana va wona, ku landza Leya ni vana va yena, kutani Rahele na Yosefa va va vo hetelela eka hinkwavo.
Yakobo yena a rhanga emahlweni ka vona hinkwavo. Ku suka kwalaho, Yakobo ú nkhinsamile ka 7, ku kondza a ya fika eka makwavo Esawu.
Kutani Esawu a tsutsuma a ya hlanganisa Yakobo, a fika a n'wi khoma a n'wi vukarha, a n'wi ntswontswa, kutani havambirhi va rila.
Kuteloko Esawu a tlakusa mahlo, o vona vavasati ni vana, kutani a ku: Lava u nga na vona i vamani xana? Yakobo a ku: I vana lava Xikwembu xi ndzi nyikeke vona mina nandza wa wena, hikwalaho ka tintswalo ta xona.
Kutani malandza ni vana va wona va tshinela va fika va nkhinsama
Leya ni vana va yena, na vona va tshinela va fika va nkhinsama; eku heteleleni Yosefa na Rahele na vona va tshinela va fika va nkhinsama.
Kutani Esawu a ku: Xana ntlawa wa wena lowu ndzi hlanganeke na wona i wa ku endla yini xana? Yakobo a ku: I wa ku endla leswaku wena n'wini wanga u ndzi amukela.
Kambe Esawu a ku: Makwerhu, mina ndzi ni swilo swo ringana; leswi u nga na swona, tihlayisele swona.
Yakobo a ku: E-e, loko u ndzi amukela hakunene, ndzi kombela leswaku u teka tinyiko leti ndzi ku nyikaka tona. Leswi ndzi voneke mombo wa wena, swi fana ni loko ndzi vonile mombo wa Xikwembu, hikuva u ndzi amukerile hi malwandla.
Ndzi kombela leswaku u amukela tinyiko ta mina leti tisiweke eka wena, hikuva Xikwembu xi vile ni tintswalo eka mina, naswona ndzi ni swilo swo ringana. Hi ndlela leyi, Yakobo a khongotela Esawu ku kondza a teka tinyiko.
Kutani Esawu a ku: A hi fambe, mina ndzi ta ku rhangela emahlweni.
Kambe Yakobo a ku ka Esawu: We n'wini wanga, wa swi tiva leswaku vana a va si tiyela, naswona ndzi fanele ku hlenga swifuwo leswikulu ni leswitsongo leswa ha mamisaka, hikuva loko swi nga byisiwa siku hinkwaro, swi famba mpfhuka wo leha, swi nga fa hinkwaswo.
We n'wini wanga, ndzi kombela leswaku u pfa u rhanga, mina nandza wa wena ndzi ta ta ndzi ri karhi ndzi byisa swifuwo khwatsi, ndzi famba ntsena mpfhuka lowu nga kotiwaka hi swifuwo ni vana lava ndzi nga na vona, ku kondza ndzi ta fika eka wena n'wini wanga le Seyira.
Kutani Esawu aku: Yima ndzi ku siyela van'wana va vavanuna lava ndzi nga na vona. Kambe Yakobo a ku: E-e, n'wini wanga, u nga kali u tikarhata! Mina ndzo nkhensa ntsena leswi u ndzi amukeleke, we n'wini wanga.
Kutani hi siku rero Esawu a tlhelela eSeyira.
Kambe Yakobo yena a ya eSukoti, a fika a tiakela yindlu, a aka ni swivala swa swifuwo, hikokwalaho ndhawu leyi yi thyiwa vito ra Sukoti (hileswaku: Swivala).
Loko Yakobo a ta a huma hi le Padani-Aramu, ú fikile hi ku rhula emutini wa Xikeme, etikweni ra Kanana, kutani a gova kusuhi ni muti lowu.
Kutani Yakobo a humesa mali ya tisilivhere ta 100 a nyika vana va Hamoro tata wa Xikeme, a xava ndhawu leyi a a dzimile ntsonga eka yona.
Kutani Yakobo a aka ni alitari, a yi thya vito ra Eli-Elohe-Israele (hileswaku: Xikwembu-xona-Xikwembu-xa-Israele).
Siku rin'wana, Dina n'wana Leya na Yakobo a huma a endzela vanhwanyana va tiko ra Kanana.
Kuteloko Xikeme a n'wi vona, o n'wi pfinya a etlela na yena, a n'wi nyamisa. Xikeme a a ri n'wana Muhivhi loyi a va ku i Hamoro, yena ndhuna ya ndhawu yoleyo.
Kambe Dina N'wa-Yakobo a yiva mbilu ya Xikeme, hiloko Xikeme a sungula ku rhandza Dina, a vulavula na yena kahle.
Kutani Xikeme a ya vulavula na Hamoro tata wa yena a ku: Ndzi kombela leswaku u ya ndzi tekela nhwanyana loyi, a ta va nsati wa mina.
Mhaka ya ku nyamisiwa ka Dina yi ya yi ya fika etindleveni ta Yakobo tata wa yena. Enkarhini lowu, vana va Yakobo va xinuna a va ri eku riseni ka swifuwo swa yena enhoveni, hikokwalaho Yakobo a tikhoma ku kondza va vuya.
Kutani Hamoro tata wa Xikeme a ya eka Yakobo ku ya vulavula na yena.
Vana va Yakobo va xinuna va lo na twa mhaka leyi, va vuya hi le nhoveni va nyangatsekile va tlhela va hlundzuka swinene, hikuva Xikeme a a nghenisile mhaka ya vuphukuphuku exikarhi ka Vaisraele hi ku etlela na n'wana Yakobo. Mhaka yo tano, a yi yila.
Hamoro a vulavula na vana va Yakobo a ku: Xikeme n'wananga ú rhandza n'wana wa ka n'wina. Ndzi kombela leswaku mi n'wi pfumelela a tekiwa hi Xikeme.
A hi twananeni leswaku vana va hina va tekana: Pfumelelani vana va n'wina va xisati ku tekiwa erixakeni ra ka hina, kasi na hina hi ta pfumelela lava ka hina ku tekiwa eka n'wina.
N'wina tshamani kwala xikarhi ka hina, a mi siveriwi ku va laha tikweni leri; tshamani, mi xava ni ku xavisa swilo, mi tlhela mi tikumela leswi nga ta va ndzhaka ya n'wina.
Na yena Xikeme a ya a ya vulavula na tata wa Dina ni vamakwavo wa yena a ku: Ndzi kombela leswaku mi ndzi amukela. Xin'wana ni xin'wana lexi mi nga ta xi vula, ndzi ta mi nyika xona.
Vulani ntsengo wihi ni wihi lowu mi wu lavaka, ni tinyiko leti mi ti lavaka, ndzi ta humesa hilaha mi nga ta vula hakona, ntsena n'wina pfumelani leswaku ndzi teka n'wana wa n'wina.
Kutani vana va Yakobo va hlamula Xikeme na tata wa yena Hamoro hi ndlela yo kanganyisa, hikuva Xikeme a a nyamisile Dina makwavo wa vona
va ku ka vona: Sweswo, hi nga ka hi nga swi endli! Hi nge pfumeli leswaku makwerhu a tekiwa hi munhu wo ka a nga yimbanga. Mhaka yo tano, yi nga va tingana eka hina.
Hi nga pfumela ntsena loko ho twanana eka mhaka leyi: Pfumelani leswaku mi ta fana na hina, wanuna un'wana ni un'wana wa ka n'wina a yimbisiwa.
Kutani hi kona hi nga pfumelelaka vana va ka hina va xisati va tekiwa eka n'wina, na hina hi ta teka vana va n'wina va xisati, kutani hi ta tshama swin'we, hi va vanhu van'we.
Kambe loko mi nga pfumeli ku yimbisiwa, n'wana wa ka hina hi ta n'wi teka hi famba na yena.
Marito ya vana va Yakobo ma tsakisa Hamoro na n'wana wa yena Xikeme.
Kutani jaha leri Xikeme ri hatlisa ri endla leswi vuriweke, hikuva a ri rhandza n'wana Yakobo swinene. Endyangwini wa ka vona, Xikeme hi yena a a xiximiwa ngopfu.
Loko Hamoro na n'wana wa yena Xikeme va fika enyangweni ya muti wa ka vona, va vulavula ni vaaki va muti, va ku
Vanhu lava, a va holovi na hina! Va pfumeleleni va tshama laha tikweni, va xava swilo ni ku xavisa eka rona. Tiko leri, ma ri vona i rikulu, ri nga va ringana. A hi tekeni vana va vona va xisati, na hina hi pfumelela vana va hina va xisati va tekiwa eka vona.
Vanhu lava, va nga nkhensa ku tshama na hina, hi va vanhu van'we, kambe hi fanele ku pfumela leswaku wanuna un'wana ni un'wana exikarhi ka hina a yimbisiwa, ku fana na vona leswi va yimbeke.
A hi pfumeleni leswi va swi vulaka leswaku va ta tshama swin'we na hina, kutani swifuwo swa vona ni swilo swa vona hinkwaswo swi ta va swa hina.
Kutani vavanuna hinkwavo lava yeke enyangweni ya muti, va pfumela leswi vuriweke hi Hamoro ni n'wana wa yena Xikeme. Kutani wanuna un'wana ni un'wana loyi a yeke enyangweni ya muti, a yimbisiwa.
Hi siku ra vunharhu, loko vavanuna lava va ha twa ku vava, vana vambirhi va Yakobo, Simiyoni na Levhi, vona vamakwavo wa Dina, va teka mafumu ya vona va ya hlasela muti, vaaki va wona va nga ehleketanga nchumu, va dlayetela vavanuna hinkwavo.
Hiloko va dlaya Hamoro ni n'wana wa yena Xikeme hi fumu, kutani va humesa Dina endlwini ya Xikeme va famba na yena.
Kutani vana lavan'wana va Yakobo va ta eka lava dlayiweke, va fika va phangha swilo emutini, hikuva makwavo wa vona Dina a a nyamisiwile.
Va teka swifuwo swa vona leswikulu ni leswitsongo, va teka ni timbhongolo ni swilo hinkwaswo leswi a swi ri emutini kumbe emasin'wini.
Va teka ni rifumo ra vona hinkwaro, ni vana va vona ni vasati va vona, va teka ni swilo hinkwaswo leswi a swi ri etindlwini va famba na swona.
Kutani Yakobo a ku ka Simiyoni na Levhi: Mi ndzi vangele khombo hi ku ndzi venganisa ni Vakanana ni Vaperesi, vona vaaki va tiko. Mina a ndzi na vavanuna vo tala, kutani loko vo twanana va hlangana va ta ndzi hlasela, va ta ndzi herisa, mina ni va ndyangu wa mina.
Kambe vona va hlamula va ku: Hi nge pfumeli leswaku Xikeme a hundzula makwerhu a n'wi endla nghwavava.
Xikwembu xi ku ka Yakobo: Sweswi, suka u ya eBetele, u ya tshama kona. Kwale Betele, u ta aka alitari, u akela Xikwembu lexi humeleleke eka wena loko u ri karhi u baleka makwenu Esawu.
Hiloko Yakobo a byela va ndyangu wa yena ni hinkwavo lava a a ri na vona a ku: Cukumetani swikwembu swa vamatiko leswi nga xikarhi ka n'wina, mi tlhela mi tibasisa mi ambala swiambalo swin'wana
kutani hi ta suka hi famba hi ya eBetele leswaku ndzi ya aka alitari kona, ndzi akela Xikwembu lexi xi ndzi hlamuleke loko ndzi ri eku xanisekeni, xi tlhela xi va na mina hinkwako lomu ndzi yeke kona.
Kutani va nyika Yakobo swikwembu hinkwaswo swa vamatiko leswi a va ri na swona, va n'wi nyika ni swingwavila leswi a swi ri entindleveni ta vona. Hiloko Yakobo a ya swi celela ehansi ka murhi wa nkuhlu lowu a wu ri kwale kusuhi ni muti wa Xikeme.
Kutani va khoma ndlela va famba, kutani Xikwembu xi endla leswaku vanhu va miti leyi a yi va rhendzerile matlhelo hinkwawo va khomiwa hi ku chava, va tsandzeka ku hlongorisa vana va Yakobo.
Kutani Yakobo ni vanhu hinkwavo lava a a ri na vona va ya fika eLuzi (hileswaku Betele), etikweni ra Kanana.
Laha Luzi, Yakobo a aka alitari a yi thya vito ra Eli-Betele (hileswaku: Xikwembu-xa-Betele), hikuva hi kona laha Xikwembu xi tikombiseke eka yena loko a ri karhi a baleka makwavo Esawu.
Debora mutirheli wa Rhaveka a lova, kutani va n'wi lahla ehansi ka murhi wa nkuhlu edzongeni ra muti wa Betele, hikokwalaho murhi lowu va wu thya vito ra Aloni-Bakuti (hileswaku: Nkuhlu-wa-swirilo).
Loko Yakobo a ta a huma hi le Padani-Aramu, Xikwembu xi tlhela xi humelela eka yena, xi n'wi katekisa.
Xikwembu xi ku ka Yakobo: Vito ra wena hi wena Yakobo, kambe vito leri, a wu nga ha vitaniwi ha rona, u ta vitaniwa hi ra Israele. Kutani ko va loko Yakobo a thyiwile vito ra Israele.
Kutani Xikwembu xi ku: Hi mina Xikwembu-xa-matimba-hinkwawo. Tswalanani mi andza, mi va tiko. Eka wena ku ta huma vanhu va matiko layo tala, hambi ti ri tihosi ti ta huma eka wena.
Tiko leri ndzi ri nyikeke Abrahama na Isaka, ndzi ta ri nyika wena; tiko leri, ndzi ku nyika rona, wena ni vatukulu va wena lava nga ta sala va hanya endzhaku ka wena.
Kutani Xikwembu xi tlhandluka xi suka laha a xi vulavula na Yakobo kona.
Hiloko Yakobo a yimisa ribye ra xitsundzuxo endhawini yoleyo, a tlhela a chela vhinyo ya magandzelo ehenhla ka ribye leri, a chela ni mafurha ehenhla ka rona.
Ndhawu leyi Yakobo a a ri ka yona loko Xikwembu xi vulavula na yena, a yi thya vito ra Betele (hileswaku: Yindlu-ya-Xikwembu).
Kutani va suka eBetele va ya emahlweni ni riendzo. Loko va ha ri kulenyana ni muti wa Efrata, nkarhi wa Rahele wa ku tintshunxa wu fika, kutani switlhavi swa ku veleka swi n'wi tela hi matimba.
Loko a ri karhi a tintshunxa, sungukati yi ku ka yena: Tiyisela, u kumile n'wana un'wana wa mufana.
Rahele a a ri kusuhi ni ku fa, kutani loko a ri karhi a hlala, a thya n'wana loyi vito ra Benoni (hileswaku: N'wana-wa-ku-vaviseka-ka-mina), kambe tata wa yena a n'wi thya vito ra Benjamini (hileswaku: N'wana-wa-voko-ra-xinene).
Kutani Rahele a fa, a lahliwa endleleni yo ya le Efrata (hileswaku: Betlehema)
kutani Yakobo a yimisa ribye ra xitsundzuxo ehenhla ka sirha ra Rahele. Ribye leri, ninamuntlha ra ha ri kona, ri komba laha sirha ra Rahele ri nga kona.
Yakobo a ya emahlweni ni riendzo ra yena, a ya fika a dzima ntsonga wa yena loko a hundzile xihondzo xa Edere.
Vana va Leya hi lava: Rhuveni (yena mativula ya Yakobo), na Simiyoni, na Levhi, na Yuda, na Isakara, na Zebuloni.
Vana va Rahele hi lava: Yosefa na Benjamini.
Vana va Biliha nandza wa Rahele hi lava: Dani na Neftali.
Vana va Zilipa nandza wa Leya hi lava: Gadi na Asere. Lava hi vona vana va Yakobo lava velekiweke ePadani-Aramu.
Kutani Yakobo a ya fika eka tata wa yena Isaka eMamre le Kiriyata-Araba (hileswaku: Hebroni), laha Abrahama na Isaka a va luverile kona.
Enkarhini lowu, Isaka a a ri ni malembe ya 180
kutani Isaka a tietlelela a ri ni malembe yo tala swinene, a landza va ka vona. Kutani vana va yena Esawu na Yakobo va n'wi lahla.
Leti i timhaka ta va ka Esawu (hileswaku: Edomu).
Esawu a a tekile vasati exikarhi ka Vaedomu: Ada n'wana Muhiti loyi a va ku i Elone, na Oholibama n'wana Muhori loyi a va ku i Ana n'wana Sibeyoni.
A teka na Basemati makwavo wa Nebayoto n'wana Iximaele.
Ada ú velekele Esawu n'wana loyi a va ku i Elifasi, kasi Basemati yena a veleka Rhuwele.
Oholibama a veleka vana lava: Yewuxi, na Yalamu, na Kora. Lava hi vona vana va Esawu lava velekiweke etikweni ra Kanana.
Kutani Esawu a teka vasati va yena ni vana va yena va xinuna ni va xisati, ni vanhu hinkwavo lava a va tshama emutini wa yena, ni swifuwo swa yena leswikulu ni leswitsongo, a teka ni swilo hinkwaswo leswi a swi kumeke etikweni ra Kanana, kutani a suka a famba a hambana ni makwavo Yakobo, a ya tshama etikweni rin'wana.
Esawu na Yakobo a va ri na swilo swo tala swinene, lero a va nga ta tshama endhawini yin'we, naswona eka tiko leri a va luvele eka rona a va nga ta kuma madyelo yo ringana ya swifuwo swa vona.
Hikokwalaho Esawu a ya a ya tshama emagangeni ya Seyira. Esawu loyi hi yena Edomu.
Leti i timhaka ta va ka Esawu, yena tata wa Vaedomu lava tshamaka emagangeni ya Seyira.
Esawu a a ri ni n'wana loyi a va ku i Elifasi loyi a n'wi kumeke na nsati wa yena Ada, na n'wana loyi a va ku i Rhuwele loyi a n'wi kumeke na Basemati.
Vana va Elifasi hi lava: Temani, na Omara, na Sefo, na Gatamu, na Kenazi.
Elifasi n'wana Esawu a a ri ni nsati lontsongo loyi a va ku i Timina, kutani Timina a velekela Elifasi n'wana loyi a va ku i Amaleke. Lava hi vona vatukulu va Ada nkata Esawu.
Vana va Rhuwele hi lava: Nahata, na Zera, na Xama, na Miza. Lava hi vona vatukulu va Basemati nkata Esawu.
Vana va Oholibama nkata Esawu hi lava: Yewuxi, na Yalamu, na Kora. Oholibama i n'wana Ana n'wana Sibeyoni.
Vatukulu va Esawu a va ri tindhuna. Vana va Elifasi mativula ya Esawu lava a va ri tindhuna, hi lava: Temani, na Omara, na Sefo, na Kenazi
na Kora, na Gatamu, na Amaleke. Lava hi vona lava a va ri tindhuna ta va ka Elifasi etikweni ra Edomu, va nga vona vatukulu va Ada.
Vana va Rhuwele, n'wana Esawu, lava a va ri tindhuna hi lava: Nahata, na Zera, na Xama, na Miza. Lava hi vona lava a va ri tindhuna ta va ka Rhuwele etikweni ra Edomu, va nga vona vatukulu va Basemati nkata Esawu.
Vana va Oholibama nkata Esawu lava a va ri tindhuna hi lava: Yewuxi, na Yalamu, na Kora. Lava hi vona vana va Oholibama nkata Esawu n'wana Ana, lava a va ri tindhuna.
Kutani lava hi vona vatukulu va Esawu (hileswaku Edomu) lava a va ri tindhuna.
Vana va Seyira lowa Muhori, vona vaaki va tiko ra Edomu hi lava: Lotani, na Xobala, na Sibeyoni, na Ana
na Dixoni, na Esere, na Dixani. Lava hi vona vana va Seyira, ti nga tona tindhuna ta Vahori etikweni ra Edomu.
Vana va Lotani hi lava: Hori, na Hemami. Makwavo wa Lotani wa xisati a a ri Timina.
Vana va Xobala hi lava: Alivhani, na Manahate, na Ebali, na Xefo, na Onamu.
Vana va Sibeyoni hi lava: Aya, na Ana. Ana loyi, hi yena a kumeke swihlovo swa mati layo hisa emananga, loko a ri karhi a risa timbhongolo ta tata wa yena Sibeyoni.
Vana va Ana hi lava: Dixoni, na Oholibama n'wana wa yena wa xisati.
Vana va Dixoni hi lava: Hemi-Dani, na Exibani, na Yitirana, na Kerani.
Vana va Esere hi lava: Bilihani, na Savhana, na Akani.
Vana va Dixani hi lava: Usi, na Arani.
Tindhuna ta Vahori hi leti: Lotani, na Xobala, na Sibeyoni, na Ana
na Dixoni, na Esere, na Dixani. Leti hi tona tindhuna ta Vahori etikweni ra Seyira, hi ku ya hi mindyangu ya vona.
Tiko ra Edomu ri vile ni tihosi tiko ra Israele ri nga si va na tona.
Bela n'wana Beyori ú fumile tiko ra Edomu a ri karhi a tshama emutini wa Dinihaba.
Loko Bela a fa, Yobabu n'wana Zera wa le Bosira, a sala a fuma.
Loko Yobabu a fa, Huxama wa le tikweni ra Vatemani, a sala a fuma.
Loko Huxama a fa, Hadadi n'wana Bedadi, yena loyi a hluleke Vamidiyani etikweni ra Mowabu, a sala a fuma, a ri karhi a tshama emutini wa Avhiti.
Loko Hadadi a fa, Samila wa le Masireka a sala a fuma.
Loko Samila a fa, Xawulu wa le Rehoboto eribuweni ra Yufrata, a sala a fuma.
Loko Xawulu a fa, Baali-Hanani n'wana Akibora, a sala a fuma.
Loko Baali-Hanani n'wana Akibora a fa, Hadari a sala a fuma, a ri karhi a tshama emutini wa Pawu. Nsati wa yena a ri Mehetabele n'wana Matirede wa Mezahaba.
Tihosi ta va ka Esawu hi ku ya hi mindyangu ya vona ni miganga ya vona hi leti: Timina, na Alivha, na Yetete
na Oholibama, na Ela, na Pinoni
na Kenazi, na Temani, na Mibisara
na Magadiele, na Iramu. Leti hi tona tihosi ta Vaedomu hi ku ya hi miganga ya vona etikweni ra vona. Esawu hi yena tata wa Vaedomu.
Yakobo a a tshama etikweni ra Kanana laha tata wa yena a a luverile kona.
Yakobo a a rhandza Yosefa ku tlula vamakwavo wa yena lavan'wana, hikuva a a n'wi kumile eku dyuhaleni ka yena. Hiloko a n'wi rhungela xiambalo lexo leha, xa mavoko yo leha.
Kuteloko vamakwavo va vona leswaku tata wa vona ú rhandza Yosefa ku tlula vona hinkwavo, va sungula ku n'wi venga, va nga ha vulavuli na yena hi ndlela leyinene.
Siku rin'wana, Yosefa a lorha norho; kuteloko a byela vamakwavo, vo ya va n'wi venga swinene.
Yosefa a ku ka vona: Twanani norho lowu ndzi wu lorheke
A hi ri karhi hi boha tinyandza emasin'wini, kutani nyandza ya mina yi suka yi yima, hiloko leta ka n'wina ti yi rhendzela, ti yi nkhinsamela.
Vamakwavo va ku ka yena: Xana u vula leswaku hakunene u nga va hosi ya hina u hi fuma xana? Kutani va ya va n'wi venga swinene hikokwalaho ka milorho ya yena ni leswi a swi vulavulaka.
Yosefa a lorha norho wun'wana, kutani a byela vamakwavo a ku: Ndzi lorhile norho wun'wana: Ndzi vona dyambu, ni n'weti, ni tinyeleti ta 11 swi ndzi nkhinsamela.
Kuteloko Yosefa a byela tata wa yena ni vamakwavo, tata wa yena a n'wi holovela a ku: Norho lowu u wu lorheke wu vula yini xana? Xana ku ta va na siku leri mina ni mana wa wena ni vamakwenu, hi nga ta ku nkhinsamela xana?
Hiloko vamakwavo va n'wi vondzoka, kambe tata wa yena a nga yi rivalanga mhaka leyi.
Siku rin'wana vamakwavo wa Yosefa va ya va ya risa swifuwo swa tata wa vona kusuhi ni muti wa Xikeme.
Kutani Yakobo a ku ka Yosefa: Vamakwenu va le ku riseni ka swifuwo eXikeme, kutani wena tana ndzi ku rhuma eka vona. Yosefa a ku: Hi mina loyi!
Yakobo a ku ka yena: Sweswi, famba u ya va pfuxela, u kamba ni swifuwo, kutani u vuya u ta ndzi rungulela mahungu ya kona. Kutani Yosefa a suka eka Nkova wa Hebroni, a ya fika eXikeme.
Kutani wanuna un'wana a kuma Yosefa a ri karhi a rhendzeleka enhoveni, a n'wi vutisa a ku: U lava yini xana?
Yosefa a ku: Ndzi lava vamakwerhu. Ndzi kombela leswaku u ndzi byela laha va riselaka kona swifuwo.
Kutani wanuna loyi a ku: Laha va sukile, ndzi twile va ku: ‘A hi yeni eDotani.’  Kutani Yosefa a famba a landza vamakwavo, a ya va kuma eDotani.
Kutani va n'wi vona a ha ta hi le kule. Loko a nga si fika laha a va ri kona, va endla makungu ya ku n'wi dlaya
va byelana va ku: N'wamilorho hi loyi wa ta!
A hi n'wi khomeni hi n'wi dlaya, hi n'wi hoxa eka rin'wana ra makhele lama nga kona, kutani hi ta ya vula leswaku ú dyiwile hi swiharhi swa nhova. Hi ta vona leswaku milorho ya yena wa ha ta yi lorhela kwihi!
Loko Rhuveni a twa mhaka leyi, a ringeta ku ponisa Yosefa emavokweni ya vona; a ku: Hi nga n'wi dlayi!
Rhuveni a ya emahlweni a ku ka vona: Mi nga tshuki mi halata ngati; n'wi hoxeni ekheleni kwala mananga, kambe mi nga tshuki mi n'wi vavisa. Rhuveni a a endlela ku ponisa Yosefa, leswaku a ta n'wi tlherisela eka tata wa yena.
Loko Yosefa a fika eka vamakwavo, va n'wi hluvula xiambalo lexo leha, xa mavoko yo leha, lexi a a xi ambarile
kutani va n'wi khoma va n'wi hoxa ekheleni. Khele leri a ri nga ri na mati, a ma phyile.
Kutani va ya tshama ehansi va dya swakudya. Kuteloko va tlakusa mahlo, va vona ntlawa wa Vaiximaele lava a va huma eGiliyadi, va ri ni tikamela leti rhwaleke mirhi ya nkoka ni ya risuna ya tinxaka-xaka, va yi yisa etikweni ra Egipta.
Hiloko Yuda a ku ka vamakwavo: Loko hi dlaya makwerhu kutani hi tumbeta mhaka ya kona, hi ta vuyeriwa hi yini xana?
A hi n'wi xaviseleni Vaiximaele, hi nga tshuki hi n'wi vavisa, hikuva i makwerhu; hina na yena hi ngati yin'we. Kutani vamakwavo wa Yuda va pfumela.
Vamidiyani lava fambaka va xava ni ku xavisa swilo, va hundza hi laha vamakwavo wa Yosefa a va ri kona, hiloko va humesa Yosefa ekheleni va n'wi xavisela Vaiximaele hi mali ya tisilivhere ta 20. Kutani Vaiximaele va ya na Yosefa le Egipta.
Kuteloko Rhuveni a ya ekheleni, o kuma leswaku Yosefa a nga kona, kutani a handzulela swiambalo swa yena
a ya eka vamakwavo a fika a ku: Mufana luya a nga kona, kutani sweswi mina ndzi ta ya kwihi xana?
Hiloko va dlaya mbuti, va teka xiambalo xa Yosefa va xi peta engatini
kutani va teka xiambalo lexi xo leha xa mavoko yo leha, va xi yisa eka tata wa vona, va ku: Hi thumbhile xiambalo lexi; hi kombela leswaku u xi languta, u vona loko xi ri xiambalo xa n'wana wa wena kumbe xi nga ri xona.
Kutani Yakobo a xi languta, a ku: Lexi i xiambalo xa n'wananga. Swiharhi swa nhova swi n'wi dyile, Yosefa n'wananga ú phatluleriwile!
Hiloko Yakobo a handzulela swiambalo swa yena, kutani a ambala leswo khwaxa, a rila n'wana wa yena masiku layo tala.
Vana va yena hinkwavo va xinuna ni va xisati va ya va ya n'wi khongotela, kambe yena a ala ku khongoteriwa, a ku: E-e, ndzi ta kala ndzi fa ndzi landza n'wananga exivandleni xa vafi ndza ha rila. Kutani Yakobo a rila n'wana wa yena hi ndlela yoleyo.
Enkarhini lowu, Vamidiyani a va xavisile Yosefa eka Potifaro etikweni ra Egipta. Potifaro a a ri un'wana wa vatirheli va hosi Faro, naswona a a ri ndhuna ya varindzi.
Enkarhini wolowo Yuda a suka laha a ku ri ni vamakwavo, a rhelela a ya tshama na Muadulama un'wana loyi a va ku i Hira.
Kuteloko Yuda a ri kwale, o vona nhwanyana un'wana, n'wana wa Mukanana loyi a va ku i Xuwa. Kutani Yuda a teka nhwanyana loyi, a va nsati wa yena
kutani a tika, a veleka n'wana wa mufana. Yuda a thya n'wana loyi evito ra Ere.
Kutani N'wa-Xuwa a tlhela a tika, a veleka n'wana wa mufana, a n'wi thya vito ra Onani.
A tika kambe, a veleka n'wana wa mufana, a n'wi thya vito ra Xela. Loko n'wana loyi a velekiwa, Yuda a a ri eKezibi.
Kutani Yuda a tekela mativula ya yena Ere ensati; vito ra yena a a ri Tamara.
Kambe Ere, mativula ya Yuda, a a ri ni mahanyelo layo biha emahlweni ka HOSI Xikwembu; hikokwalaho HOSI Xikwembu xi n'wi susa emisaveni.
Kutani Yuda a ku ka Onani: Yana eka nsati wa makwenu, u hlayisana na yena, u kumela makwenu evana.
Kambe Onani a a swi tiva leswaku vana va kona a va nga vi va yena; hikokwalaho, loko a ya tivana ni nsati wa makwavo, a a halatela ehansi, hi ku chava leswaku a nga ta n'wi kumisa vana lava nga ta ka va nga ri va yena.
Mhaka leyi Onani a a yi endla, HOSI Xikwembu a xi nga yi tsakeli, hiloko na yena xi n'wi susa emisaveni.
Hikokwalaho, Yuda a ku ka Tamara: U to va noni u ri karikwenu, ku kondza Xela a kula. Yuda a a chava leswaku Xela na yena a nga fa ku fana ni vamakwavo. Hiloko Tamara a tlhelela ekarikwavo, a ya tshama kona.
Endzhaku ka malembenyana, N'wa-Xuwa nkata Yuda a lova. Loko Yuda a hetile ku rila nsati wa yena, a suka a famba ni nakulobye Hira lowa Muadulama, va ya laha vatsemeti va voya bya tinyimpfu ta yena a va ri kona, le Timina.
Kutani vanhu va ya byela Tamara, va ku: Tata wa nuna wa wena ú le ndleleni, ú tlhandlukela eTimina ku ya tsemeta voya bya tinyimpfu ta yena.
Tamara a a swi tiva leswaku Xela ú kurile, kambe a va nga si va hlanganisa. Hiloko Tamara a hluvula swiambalo swa nkosi, a funengela nturhu, a tlhela a tiphutsela, a ya tshama enyangweni ya muti wa Enayini, endleleni yo ya eTimina.
Loko Yuda a n'wi vona, a ehleketa leswaku i nghwavava, hikuva a a tifunengetile xikandza.
Hiloko Yuda a hambuka a ya laha a a ri kona, a fika a ku ka yena: Tana ndzi ya etlela na wena. Yuda a a nga swi tivi leswaku i n'wingi wa yena. Tamara a hlamula a ku: Xana u ta ndzi nyika yini, loko u etlela na mina, xana?
Yuda a hlamula a ku: Ndzi ta ya teka ximbutana entlhambini, ndzi ku rhumela xona. Tamara a ku: Xana u ta ndzi nyika yini lexi ndzi nga ta pfa ndzi xi khomile, ku kondza u rhumela ximbutana xa kona xana?
Yuda a ku: Xana ndzi nga ku khomisa yini xana? Tamara a hlamula a ku: Ndzi nyike mfungho wa wena ni ngoti ya kona, ni nhonga leyi u yi khomeke. Hiloko Yuda a n'wi nyika swona, a ya etlela na yena, kutani Tamara a tika.
Kutani Tamara a suka a famba, a fika a susa nturhu, a tlhela a ambala swiambalo leswa nkosi.
Kutani Yuda a rhuma nakulobye Hira lowa Muadulama ku yisa ximbutana eka lowa wansati, leswaku a ta vuya na swilo leswi a swi khomiseke lowa wansati, kambe Hira a nga n'wi kumanga.
Kutani Hira a vutisa vanhu va ndhawu yoleyo, a ku: Nghwavava leyi a yi ri etlhelo ka ndlela le Enayini, yi kwihi xana? Vona va hlamula va ku: Laha a ku vanga na nghwavava ni siku ni rin'we.
Hiloko Hira a tlhelela eka Yuda, a fika a ku: Wansati luya a ndzi n'wi kumanga; hambi va ri vanhu va ndhawu yoleyo va te: ‘Laha a ku vanga na nghwavava ni siku ni rin'we!’
Kutani Yuda a ku: Swilo leswiya, a a tihlayisele swona swi va swa yena, hikuva hi nga kala hi hundzuka swihlekiso. Na wena u swi vonile, ndzi ringetile ku rhumela ximbutana, kambe a wu n'wi kumanga wansati loyi.
Endzhaku ka tin'hweti tinharhu, Yuda a kuma rito leri nge: N'wingi wa wena Tamara ú endlile vunghwavava, kutani sweswi ú tikile. Kutani Yuda a ku: N'wi vuyiseni haleno, a ta hisiwa!
Loko a ri karhi a vuyisiwa, Tamara a rhumela rito eka tata wa nuna wa yena, a ku: Khwiri leri ndzi nga na rona i ra n'wini wa swilo leswi! Tamara a ya emahlweni a ku: Ndzi kombela leswaku u languta mfungho lowu ni ngoti ya kona ni nhonga leyi, u vona leswaku i swa mani!
Hiloko Yuda a swi vona leswaku swilo leswi i swa yena, kutani a ku: Wansati loyi, wa ndzi tlula hi ku lulama. Mina ndzi tsandzekile ku n'wi nyiketa eka Xela n'wananga. Yuda a nga ha tlhelanga a etlela na yena ni siku ni rin'we.
Loko nkarhi wa Tamara wa ku tintshunxa wu ri kusuhi, ku kumeka leswaku ú ta veleka mahahlwa.
Loko a ri karhi a tintshunxa, un'wana n'wana a humesa voko, kutani sungukati yi teka ngoti yo tshwuka yi boha evokweni ra n'wana loyi, yi ku: Loyi hi yena a rhangeke a huma.
Kambe loko n'wana loyi a tlherisa voko, makwavo a huma, kutani sungukati yi ku: Wa swi kota ku phohla ke! Hikokwalaho a thyiwa vito ra Perese (hileswaku: Ku phohla).
Eku heteleleni, ku ta ku ta huma makwavo wa Perese, a ri ni ngoti yo tshwuka evokweni, kutani yena a thyiwa vito ra Zera (hileswaku: Ku tshwuka).
Enkarhini lowu, Vaiximaele a va yisile Yosefa etikweni ra Egipta. Muegipta loyi a va ku i Potifaro, un'wana wa vatirheli va hosi Faro, tlhelo ndhuna ya varindzi, a a xavile Yosefa eka Vaiximaele lava.
HOSI Xikwembu a xi ri na Yosefa, kutani a a kateka eka hinkwaswo leswi a swi endlaka. Yosefa a a tshama emutini wa n'wini wa yena lowa Muegipta.
Kutani n'wini loyi wa yena a vona leswaku HOSI Xikwembu xi na Yosefa, ni leswaku hinkwaswo leswi a swi vekeke emavokweni ya Yosefa, HOSI Xikwembu xa swi katekisa.
Kutani Yosefa a tsakeriwa hi n'wini wa yena; a endliwa mutirheli wa yena, a vekiwa ku va mulanguteri wa muti wa yena ni muhlayisi wa swilo swa yena hinkwaswo.
Ku sukela nkarhi lowu Yosefa a vekiweke ku va mulanguteri wa muti wa Muegipta ni muhlayisi wa swilo swa yena hinkwaswo, HOSI Xikwembu xi katekisile muti wa Muegipta hikwalaho ka yena, xi katekisa swilo hinkwaswo swa Muegipta, swa le mutini ni swa le masin'wini.
Endzhaku ka masikunyana, nkata Potifaro a navela Yosefa, kutani a ku ka yena: Tana hi ta etlela swin'we.
Kambe Yosefa a ala, kutani a ku ka nsati wa n'wini wa yena: Vona, leswi ku nga na mina kwala, n'wini wanga a nga ha tikarhateli nchumu xa laha mutini wa yena; swilo swa yena hinkwaswo ú swi vekile emavokweni ya mina.
Laha mutini wa yena, mina na yena ha ringana hi matimba. Ku hava lexi a ndzi alelaka xona handle ka wena ntsena, hikuva u nsati wa yena. Mhaka yo bihisa leswi, ndzi nga ka ndzi nga yi endli, hikuva ndzi ta va ndzi dyohela Xikwembu.
Nkata Potifaro a a hamba a vulavula na Yosefa hi ndlela leyi siku rin'wana ni rin'wana, kambe Yosefa a nga pfumelanga ku etlela na yena, hambi ku ri ku tshama na yena.
Siku rin'wana, Yosefa a nghena endlwini ku ya tirha mintirho ya yena, kutani a kuma vatirhi lavan'wana va nga ri kona.
Hiloko nkata Potifaro a khoma Yosefa hi xiambalo, a ku ka yena: Tana hi ta etlela swin'we. Kambe Yosefa a chupula a tsutsuma a huma endlwini, a n'wi siya ni xiambalo.
Kuteloko nkata Potifaro a vona leswaku Yosefa ú sukile a tsutsuma a n'wi siya ni xiambalo
o vitana malandza ya laha mutini wa yena, a ku ka wona: Vonani, Potifaro u hi tisele Muheveru a ta hi rhuketela. Muheveru loyi ú tile eka mina a lava ku etlela na mina, kambe mina ndzi kalakarile ndzi ba huwa
kuteloko a twa leswaku ndzi le ku kalakaleni o suka a tsutsuma, a ndzi siya ni xiambalo xa yena.
Kutani nkata Potifaro a hlayisa xiambalo lexi ku kondza nuna wa yena a vuya.
Loko Potifaro a vuya, nsati a n'wi rungulela mhaka leyi, a ku: Nandza loyi wa Muheveru loyi u hi tiseleke yena, ú tile eka mina a ta ndzi rhuketela
kambe loko a twa leswaku ndzi ba nkalanga, o suka a tsutsuma a ndzi siya ni xiambalo xa yena.
Kuteloko Potifaro n'wini wa Yosefa a twa leswi nsati wa yena a swi vulaka hi tlhelo ra yena Yosefa, a hlundzuka swinene.
Kutani a teka Yosefa a n'wi nghenisa ekhotsweni, laha ku pfaleriwaka vabohiwa va hosi Faro, a tshama kona.
Kambe HOSI Xikwembu xi va na Yosefa, xi n'wi komba tintswalo leto tshembeka, xi endla leswaku mulanguteri wa khotso a n'wi tsakela.
Kutani mulanguteri wa khotso a veka Yosefa ku va ndhuna ya vabohiwa hinkwavo lava nga khotsweni. Xin'wana ni xin'wana lexi a xi endliwa ekhotsweni a xi tiva hi Yosefa.
Mulanguteri wa khotso a a nga ha tikarhateli nchumu eka leswi a swi ri emavokweni ya Yosefa, hikuva HOSI Xikwembu a xi ri na Yosefa, kutani a a kateka emintirhweni ya yena hinkwayo.
Kuteloko ku hundzile masikunyana, mucheri wa vhinyo ya hosi ya Egipta swin'we ni muphameri wa xinkwa xa yona, va dyohela n'wini loyi wa vona.
Kutani hosi Faro a hlundzukela vatirhi lavambirhi, ku nga ndhuna ya vacheri va vhinyo ni ndhuna ya vaphameri va xinkwa.
Hiloko hosi Faro a va nyiketa eka ndhuna ya varindzi, leswaku a va rindza emutini wa yena, laha a ku ri ni khotso leri Yosefa a a pfaleriwile eka rona.
Kutani ndhuna ya varindzi yi lerisa Yosefa ku va tirhela, a va nandza wa vona. Kutani va tshamile masikunyana va ri karhi va rindziwa.
Kutani siku rin'wana nivusiku, mucheri wa vhinyo ya hosi ya Egipta, ni muphameri wa xinkwa xa yona, va lorha milorho havumbirhi bya vona, va ri kwale khotsweni; norho wun'wana ni wun'wana a wu ri ni nhlamuselo ya wona.
Kuteloko Yosefa a ta eka vona nimpundzu, a swi vona leswaku a va tsakanga emoyeni.
Kutani Yosefa a vutisa malandza lawa ya hosi Faro, lawa a ma rindziwa kwala mutini wa n'wini wa yena, a ku: Hikwalaho ka yini tinghohe ta n'wina ti nga tsakanga, xana?
Vona va ku ka yena: Hi lorhile milorho, kutani a ku na munhu loyi a nga yi hlamuselaka. Kutani Yosefa a ku ka vona: Xana a hi Xikwembu lexi hlamuselaka milorho xana? Ndzi kombela leswaku mi ndzi byela milorho ya kona.
Hiloko ndhuna ya vacheri va vhinyo yi byela Yosefa norho wa yona, yi ku: Enorhweni wa mina, ndzi vonile murhi wa vhinya
emurhini lowu wa vhinya, a ku ri ni marhavi manharhu. Wu lo na hluka, wo baleka swiluva, wu tswala swichocho swa mihandzu leyi vupfeke.
Evokweni a ndzi khomile xinwelo xa hosi Faro, kutani ndzi teka mihandzu ya vhinya ndzi kamela exinwelweni lexi, ndzi nyika hosi Faro.
Hiloko Yosefa a ku ka yena: Nhlamuselo ya norho wa wena hi leyi: Marhavi lawa manharhu ma vula masiku manharhu.
Loko ku nga si hundza masiku manharhu, hosi Faro ú ta ku humesa ekhotsweni, a ku tlherisela entirhweni wa wena, kutani u ta hamba u nyika hosi Faro xinwelo xa yena, ku fana ni khale loko wa ha ri mucheri wa vhinyo ya yena.
Kambe ndzi kombela leswaku u nga ndzi rivali loko se swi ku fambela kahle. U fanele ku ndzi pfuna, u ndzi vulavulela na hosi Faro, leswaku na mina ndzi ta huma laha khotsweni.
Etikweni ra Vaheveru, a ndzi sukanga hi ku swi lava, kambe ndzi lo yiviwa kunene; kasi na kona kwala, ndzi lo pfaleleriwa xilo lexi ndzi nga xi endlangiki.
Loko ndhuna ya vaphameri va xinkwa yi vona leswaku nhlamuselo ya kona hi leyinene, yi ku ka Yosefa: Na mina ndzi lorhile: A ndzi rhwele swirhundzu swinharhu swa swimbhundzwa enhlokweni.
Exirhundzwini lexi a xi ri ehenhla, a ku ri ni swimbhundzwa swa tinxaka-xaka leswi a swi swekeriwe hosi Faro, kambe tinyanyana a ti ri karhi ti swi dya ndza ha swi rhwele.
Hiloko Yosefa a ku: Nhlamuselo ya kona hi leyi: Swirhundzu leswinharhu swi vula masiku manharhu.
Loko ku nga si hundza masiku manharhu, hosi Faro ú ta ku humesa ekhotsweni, a ya ku tsema nhloko, a ku hayeka emurhini, kutani tinyanyana ti ta dya nyama ya wena.
Hi siku ra vunharhu, ri nga siku leri hosi Faro a a tsundzuka ku velekiwa ka yena, a endlela malandza ya yena hinkwawo enkhuvo lowukulu. Kutani a humesa ndhuna ya vacheri va vhinyo ni ndhuna ya vaphameri va xinkwa ekhotsweni, a va tisa emahlweni ka malandza laman'wana.
Kutani hosi Faro a tlherisela ndhuna ya vacheri entirhweni wa yona wo chela vhinyo, leswaku yi hamba yi n'wi nyika xinwelo.
Kambe ndhuna ya vaphameri yona yi hayekiwa emurhini, hilaha Yosefa a va hlamuseleke hakona.
Hambiswiritano, ndhuna ya vacheri a yi n'wi tsundzukanga Yosefa, yi n'wi rivarile.
Endzhaku ka malembe mambirhi, hosi Faro a lorha a yimile eribuweni ra nambu wa Nilo.
Enorhweni wa yena a vona tihomu ta mantswele ta 7, leto nona, ta xiyimo xo saseka; a ti ri karhi ti huma enambyeni wa Nilo, ti ya dya enhlangeni.
Kutani ku tlhela ku humelela tihomu tin'wana ta mantswele ta 7 leto ondza, ta xiyimo xo biha, na tona ti huma enambyeni ti landza tihomu leto sungula, ti ya yima kusuhi na tona eribuweni ra nambu.
Kutani tihomu ta mantswele leto ondza ta xiyimo xo biha, ti dya tihomu leto nona ta 7 ta xiyimo xo saseka. Kutani hosi Faro a phaphama.
Hosi Faro a tlhela a khomiwa hi vurhongo, kutani a lorha nakambe, a vona min'woko ya 7 ya koroni, yo saseka leyi vekeke swinene yi mila yi huma erihlangeni rin'we.
Endzhaku ka yona, ku mila min'woko ya 7 ya koroni, leyi nga chelangiki, leyi vunisiweke hi moya wa le vuxeni
kutani yi mita min'woko leya 7 leyi vekeke tindzhoho to tala swinene. Kavaloko hosi Faro a phaphama, kutani a vona leswaku o va eku lorheni.
Nimixo hosi Faro a a karhateka emoyeni, kutani a rhuma vanhu va ya vitana vangoma hinkwavo va tiko ra Egipta ni tintlhari ta rona hinkwato. Loko Faro a va rungulerile norho wa yena, a ku vanga na un'we exikarhi ka vona loyi a koteke ku n'wi byela nhlamuselo ya kona.
Hiloko ndhuna ya vacheri va vhinyo ya hosi Faro yi ku ka yena: Namuntlha ndzi tsundzuka xihoxo lexi ndzi xi endleke!
Siku rin'wana wena hosi Faro a wu hi hlundzukerile hina malandza ya wena, mina ni ndhuna ya vaphameri va xinkwa, u lerisa leswaku hi ya tshama emutini wa ndhuna ya varindzi.
Kutani hi vumbirhi bya hina, hi lorha milorho vusiku byin'we, norho wun'wana ni wun'wana wu ri ni nhlamuselo ya wona.
A hi ri na jaha rin'wana ra Muheveru kwale, leri a ri ri nandza wa ndhuna ya varindzi. Kuteloko hi ri byerile milorho ya hina, rona ri hi hlamuserile yona, ri byela un'wana ni un'wana wa hina nhlamuselo ya norho wa yena.
Leswi ri hi hlamuseleke swona, swi humelerile hilaha ri vuleke hakona. Mina ndzi tlhelerile entirhweni wa mina, kambe muphameri wa xinkwa yena ú hayekiwile.
Kutani Faro a rhuma vanhu va ya vitana Yosefa ekhotsweni, va vuya na yena hi ku hatlisa. Kuteloko Yosefa a hetile ku byewula nhloko ni loko a ambarile swiambalo swin'wana, a ya emahlweni ka Faro.
Kutani Faro a ku ka Yosefa: Ndzi lorhile norho, kutani a ku na munhu loyi a kotaka ku ndzi hlamusela wona; ndzi twile leswaku wena wa swi kota ku hlamusela norho loko u byeriwe wona.
Yosefa a ku ka Faro: We hosi Faro, a hi mina ndzi nga ta ku nyika nhlamuselo yo twala, kambe i Xikwembu.
Kutani Faro a ku ka Yosefa: Ndzi lorhile ndzi yimile eribuweni ra nambu wa Nilo
ndzi vona tihomu ta mantswele ta 7 to nona ta xiyimo xo saseka ti ri karhi ti huma enambyeni wa Nilo, ti ya dya enhlangeni
kutani ku humelela tihomu tin'wana ta mantswele ta 7 leti tsaneke, to ondza ngopfu ta xiyimo xo biha, ti landza leto sungula; tihomu to tano a ndzi si tshama ndzi ti vona tikweni hinkwaro ra Egipta.
Kutani tihomu ta mantswele to ondza ta xiyimo xo biha ti dya tihomu leto sungula ta mantswele to nona ta 7.
Kambe endzhaku ka loko ti dyile letin'wana, a swi nga vonaki na kutsongo leswaku ti dyile xanchumu, hikuva tihomu ta kona a ta ha ondzile ku fana ni khale. Kutani ndzi phaphama.
Kutani ndzi lorha nakambe, ndzi vona min'woko ya 7 ya koroni yi ri karhi yi mila yi huma erihlangeni rin'we, yi vekile tindzhoho to tala swinene.
Kutani ku huma min'woko yin'wana ya 7 leyi nga chelangiki, leyi vunisiweke hi moya wa le vuxeni.
Hiloko min'woko leya 7 leyi nga chelangiki yi mita leya 7 leyi vekeke swinene. Vangoma ndzi va tivisile milorho leyi, kambe a ku na loyi a koteke ku ndzi nyika nhlamuselo ya kona.
Kutani Yosefa a ku ka Faro: We hosi Faro, norho wa wena i wun'we: Xikwembu xi ku komba leswi xi lavaka ku swi endla.
Tihomu ta mantswele ta 7 leto saseka i malembe ya 7, ni min'woko ya 7 leyo saseka i malembe ya 7; milorho leyi yi vula xilo xin'we.
Tihomu ta mantswele ta 7 leto ondza ta xiyimo xo biha, leti humeleleke endzhaku ka leta 7 to nona, ni min'woko ya 7 leyi nga chelangiki leyi vunisiweke hi moya wa le vuxeni, i malembe ya 7 ya ndlala.
Tani hilaha ndzi ku byeleke hakona we hosi Faro, Xikwembu xi ku kombile leswi xi lavaka ku swi endla.
Etikweni hinkwaro ra Egipta, ku ta va ni malembe ya 7 ya ndzalo swinene.
Endzhaku ka malembe lawa ya ndzalo, ku ta va ni malembe ya 7 ya dyandza. Vanhu va Egipta va ta rivala ni leswaku a ku ri ni ndzalo etikweni, hikuva tiko hinkwaro ri ta fa hi ndlala.
Malembe ya ndzalo ma ta rivariwa etikweni, hikokwalaho ka dyandza leri ri nga ta va kona, hikuva ri ta chavisa ngopfu.
Leswi u lorheke mhaka leyi kambirhi we hosi Faro, swi komba leswaku yi lulamisiwile hi Xikwembu, naswona xi ta endla leswaku yi hatla yi humelela.
Kutani we hosi Faro, hlawula wanuna loyi a twisisaka, wo tlhariha, u n'wi veka ku va murhangeri wa tiko ra Egipta.
Naswona hlawula vanhu u va veka ku va valanguteri etikweni va ta hamba va teka xiphemu xa ⅕ xa leswi Vaegipta va nga ta tshovela swona emalembeni lawa ya 7 ya ndzalo.
Va byele va hlengeleta swakudya leswi hinkwaswo emalembeni ya ndzalo lama taka. U va nyika matimba yo chela koroni eswitlatini, emutini wun'wana ni wun'wana, kutani va yi hlayisa.
Swakudya sweswo swi ta hlayiseriwa malembe ya 7 ya dyandza leri nga ta wela tiko ra Egipta; hikokwalaho tiko a ri nga fi hi ndlala.
Hosi Faro ni malandza ya yena hinkwawo, va nkhensa mhaka leyi
kutani Faro a ku ka malandza ya yena: Munhu wo fambisiwa hi Moya wa Xikwembu ku fana ni loyi, hi nga n'wi kuma kwihi xana?
Kutani Faro a ku ka Yosefa: Xikwembu hi xona xi ku tiviseke timhaka leti hinkwato, hikokwalaho a ku na munhu wo twisisa ni ku tlhariha ku fana na wena.
U ta va mulanguteri wa muti wa mina, kutani vanhu hinkwavo va tiko ra mina va ta yingisa swileriso swa wena; mina ndzi ta ku tlula ntsena hi ku va exiluvelweni xa vuhosi.
Hosi Faro a engeta a ku ka Yosefa: Vona, ndzi ku veka ku va mulanguteri wa tiko hinkwaro ra Egipta!
Hiloko Faro a susa xingwavila xa yena xo fungha ha xona, a xi tlhoma eritihweni ra Yosefa, a n'wi ambexa swiambalo swa ntsembyani wo saseka, a n'wi ambexa ni nketani ya nsuku enhan'wini.
Kutani a n'wi khandziyisa ekalichini leyi landzaka ya yena hi ku saseka; vanhu a va huwelela emahlweni ka Yosefa, va ku: Nkhinsamani ehansi! Hi ndlela leyi, Faro a veka Yosefa ku va murhangeri wa tiko hinkwaro ra Egipta.
Faro a engeta a ku ka Yosefa: Hosi Faro hi mina, kutani ndzi ri: Etikweni hinkwaro ra Egipta, a ku nga vi na munhu la nga ta endla xanchumu, loko wena u nga n'wi pfumelelanga.
Kutani hosi Faro a thya Yosefa evito ra Safanati-Paneyaka, a n'wi nyika ni nsati, a nga Asnati N'wa-Potifera muprista wa muti wa Ono. Kutani Yosefa a huma a famba a kambela tiko ra Egipta.
Loko Yosefa a sungula ku tirhela Faro hosi ya Egipta, a a ri ni malembe ya 30. Kutani a suka emutini wa hosi Faro a rhendzeleka ni tiko hinkwaro ra Egipta.
Emalembeni ya 7 ya ndzalo, vanhu va tshovela swakudya leswo tala.
Kutani Yosefa a hlengeleta swakudya hinkwaswo leswi kumekeke etikweni ra Egipta, emalembeni walawo ya 7, a swi hlayisa emitini. Emutini wun'wana ni wun'wana, Yosefa a a byela vanhu va kona ku chela eswitlatini leswi va swi tshoveleke emasin'wini ya vona.
Koroni leyi Yosefa a yi hlengeleteke a yi tele ku fana ni sava ra lwandle, a kondza a tshika ni ku yi pima, hikuva a yi nga ha pimeki.
Loko malembe ya dyandza ma nga si fika, Asnati, n'wana Potifera muprista wa muti wa Ono, ú velekerile Yosefa evana vambirhi va vafana.
Kutani Yosefa a thya n'wana lowa mativula evito ra Manase, hikuva a a ku: Xikwembu xi endlile leswaku ndzi rivala maxangu ya mina hinkwawo, ndzi nga ha tsundzuki ni le kaya.
Kutani Yosefa a thya n'wana wa yena wa vumbirhi evito ra Efrayimi, hikuva a a ku: Xikwembu xi ndzi nyikile vana etikweni leri ndzi xanisekeke eka rona.
Malembe ya 7 ya ndzalo ma hela etikweni ra Egipta
kutani ku sungula malembe ya 7 ya dyandza, hilaha Yosefa a vuleke hakona. Matiko hinkwawo ma wela hi ndlala. Tiko hinkwaro ra Egipta rona a ra ha sele ni swakudya
kambe loko ri sungula ku wela hi ndlala na rona, Vaegipta va ya rila eka Faro, va kombela swakudya, yena a va hlamula hinkwavo a ku: Yanani eka Yosefa, mi endla leswi a nga ta mi byela swona.
Loko dyandza ri funengetile tiko hinkwaro, Yosefa a lerisa leswaku switlati hinkwaswo swi pfuriwa, kutani a sungula ku xavisela Vaegipta koroni, hikuva ndlala ya kona a yi chavisa swinene etikweni.
Hambi va ri vanhu va matiko hinkwawo a va ta eka Yosefa etikweni ra Egipta va ta xava koroni, hikuva ndlala a yi chavisa ematikweni hinkwawo.
Kuteloko Yakobo a twa leswaku koroni yi kona le Egipta, a ku ka vana va yena: Mi tshamela yini mi langutana hi mahlo xana?
A engeta a ku: Yingisani, ndzi twe leswaku koroni yi kona le Egipta; kutani n'wina rhelelani mi ya hi xavela, hi ta ka hi nga fi hi ndlala.
Hiloko vamakwavo wa Yosefa va khume va rhelela va ya etikweni ra Egipta va ya xava koroni
kambe Yakobo a nga pfumelanga leswaku Benjamini ndzisana ya Yosefa a famba na vona, hikuva Yakobo a a chava leswaku a nga tshuka a humelele hi khombo.
Hi ndlela leyi, vana va Yakobo va longoloka ni van'wana va ya eku singileni hikwalaho ka ndlala leyi a yi ri kona etikweni ra Kanana.
Enkarhini wolowo, Yosefa a a ri murhangeri wa tiko ra Egipta; hi yena loyi a a xavisela vanhu hinkwavo koroni. Kutani vamakwavo wa yena va ta, va fika va nkhinsama emahlweni ka yena, va languta hansi.
Loko Yosefa a vona vamakwavo, a hatla a va tiva, kambe a tiendla loyi a nga va tiviki, a vulavula na vona hi ku va karihela, a ku: Mi huma kwihi xana? Vona va ku: Hi huma etikweni ra Kanana; hi tile ku ta xava swakudya.
Hi mukhuva lowu, Yosefa a tiva vamakwavo, kambe vona va nga n'wi tivi.
Hiloko Yosefa a tsundzuka milorho leyi a tshamaka a yi lorha hi tlhelo ra vona, kutani a ku ka vona: N'wina mi tinhlori, mi tile ku ta valanga tiko ra hina mi vona laha ri pfulekeke kona.
Vona va ku ka yena: E-e, we n'wini wa hina. Hina malandza ya wena hi tile ku ta xava swakudya.
Hinkwerhu hi vana va munhu un'we, hi vanhu vo tshembeka; hina malandza ya wena, a hi tinhlori.
Yosefa a ku ka vona: Ma hemba, n'wina mi lo tela ku ta valanga tiko, ku vona laha ri pfulekeke kona.
Vona va ku: Hina malandza ya wena, hi tswariwile hi ri 12, hi vana va munhu un'we kwale tikweni ra Kanana. Lontsongo ú sale na tatana, kasi makwerhu loyi un'wana a nga ha ri kona.
Kambe Yosefa a ku ka vona: A ndzi hembi loko ndzi ku mi tinhlori.
Mi ta kamberiwa hi ndlela leyi: Ndzi hlambanya hi vito ra Faro ndzi ri, loko mi nga tisi ndzisana ya n'wina, a mi nga suki endhawini leyi.
Rhumani un'wana wa n'wina a ya vitana makwenu. Kambe n'wina van'wana mi ta tshama ekhotsweni, mi kamberiwa ku vona loko leswi mi swi vulaka swi ri ntiyiso; loko swi nga ri tano, ndzi hlambanya hi vito ra Faro ndzi ri, mi tinhlori!
Kutani Yosefa a va pfalela hinkwavo ekhotsweni, va tshama kona masiku manharhu.
Hi siku lera vunharhu, Yosefa a ku ka vona: Mina ndzi munhu loyi a chavaka Xikwembu; loko mo endla leswi ndzi nga ta mi byela swona, ndzi ta mi tsetselela
Ku komba leswaku mi vanhu vo tshembeka, un'wana wa n'wina a a sale a ri mubohiwa endlwini leyi mi pfaleriweke eka yona. Kutani n'wina van'wana rhwalani koroni mi yisela mindyangu ya n'wina leyi karhatiwaka hi ndlala.
Kutani mi vuya haleno ni ndzisana ya n'wina. Hi ndlela leyi, ntiyiso wa leswi mi swi vulaka wu ta tikomba, kutani a mi nga dlawi! Hiloko va pfumela ku endla sweswo.
Kutani va byelana va ku: Hi le khombyeni! Hi tivangele nandzu hi tlhelo ra makwerhu Yosefa, hikuva hi vonile ku karhateka ka yena emoyeni loko a kombela ku tsetseleriwa, kambe hi arile ku n'wi yingisa. Hi swona leswi swi hi vangelaka maxangu lawa!
Kutani Rhuveni a ku ka vona: A ndzi mi byelanga leswaku hi nga tshuki hi dyohela mufana luya, xana? Kambe n'wina a mi lavanga ku ndzi yingisa. Kutani sweswi, hi le ku biweni hikwalaho ka rifu ra yena.
A va nga swi tivi leswaku Yosefa wa va twa, hikuva loko a vulavula na vona a a tirhisa mutoloki.
Hiloko Yosefa a hambananyana na vona a ya rila. Loko a vuya, a vulavula na vona, kutani a hlawula Simiyoni exikarhi ka vona, a n'wi boha va ri karhi va swi vona.
Kutani Yosefa a lerisa leswaku minkwama ya vamakwavo yi cheriwa koroni yi tala, ni leswaku mali ya un'wana ni un'wana yi tlherisiwa yi vekiwa esakeni ra yena, ni leswaku va longeriwa timbuva. Kutani swi endlisiwa sweswo.
Hiloko va teka masaka ya vona ya koroni va rhwexa timbhongolo ta vona, va suka va famba.
Loko va fika laha va nga etlela kona vusiku byebyo, un'wana wa vona a pfula saka, a nusela mbhongolo ya yena eswakudya, kutani a kuma mali ya yena enon'weni wa saka.
Hiloko a ku ka vamakwavo: Mali ya mina yi tlherisiwile, hi yaleyi kwala non'weni wa saka! Loko va twa sweswo, va langutana va ri karhi va rhurhumela hi ku chava, va ku: I mhaka muni leyi Xikwembu xi nga hi endla yona xana?
Loko va fika etikweni ra Kanana, va rungulela Yakobo tata wa vona swilo hinkwaswo leswi swi va humeleleke, va ku
Wanuna loyi a nga murhangeri wa tiko ra Egipta, a a vulavula na hina hi ku hi karihela, a ku hi tinhlori etikweni ra yena.
Kambe hina hi kaneta, hi ku: ‘E-e, hina a hi tinhlori, hi vanhu vo tshembeka.
Hinkwerhu ka hina a hi ri majaha ya 12, vana va tatana un'we; makwerhu loyi un'wana a nga ha ri kona, kasi lontsongo ú sele na tatana etikweni ra Kanana.’
Kutani wanuna lowa murhangeri wa tiko ra Egipta a ku ka hina: ‘Ndlela leyi ndzi nga ta tiva ha yona leswaku mi vanhu vo tshembeka, hi leyi: Un'wana wa n'wina a a sale kwala, kutani n'wina van'wana rhwalani koroni mi khoma ndlela mi famba, mi yisela mindyangu ya n'wina leyi karhatiwaka hi ndlala.
Kutani mi vuya ni ndzisana ya n'wina; hi kona ndzi nga ta pfumela leswaku a mi tinhlori, kambe mi vanhu vo tshembeka, kutani ndzi ta mi ntshunxela makwenu, mi xava ni leswi mi swi lavaka laha tikweni.’
Loko va pfula masaka ya vona va chulula koroni, un'wana ni un'wana o kuma xiputsa xa mali ya yena endzeni ka saka. Hiloko vona ni tata wa vona va tshuka ngopfu.
Kutani Yakobo tata va vona a ku: Mi ndzi hetela vana: Yosefa a nga ha ri kona, na Simiyoni a nga ha ri kona. Namuntlha mi lava ku teka na Benjamini! Swilo leswi hinkwaswo swi ndzi heta matimba.
Kambe Rhuveni a ku ka tata wa yena: Benjamini, n'wi veke emavokweni ya mina, ndzi ta vuya na yena. Loko ndzo ka ndzi nga vuyi na yena, teka vana va mina va vafana u va dlaya.
Kambe Yakobo a ku: N'wananga Benjamini, mi nge fambi na yena, hikuva hosi ya yena Yosefa ú file. Benjamini ú lo sala a ri yexe. Loko a nga tshuka a humelela hi khombo eriendzweni leri mi nga ta va na rona, mi ta va mi ndzi vangele ku fa hi mbitsi eku dyuhaleni ka mina.
Enkarhini lowu, ndlala a yi ya yi nyanya etikweni.
Kuteloko koroni leyi va vuyeke na yona hi le Egipta yi herile, Yakobo tata wa vona a ku ka vona: Mo tlhelela le Egipta, mi ya hi xavela swakudyanyana.
Kambe Yuda a ku ka yena: Wanuna luya ú hi tsundzuxile swinene, a ku: ‘Loko mo ka mi nga vuyi na makwenu, mina mi nge ndzi voni!’
Loko wo pfumela leswaku hi famba na Benjamini, hi ta rhelela hi ya ku xavela swakudya.
Kambe loko u ala, hina hi nge yi eku xaveni, hikuva wanuna luya ú te: ‘Loko mo ka mi nga vuyi na makwenu, mina mi nge ndzi voni!’
Yakobo a ku: Mhaka leyi mi ndzi vangeleke yona yi bihile ngopfu. A mi n'wi byelela ku yini wanuna wa kona leswaku mi ni makwenu un'wana xana?
Va hlamula va ku: Wanuna luya ú hi konanisile, a ku: ‘Xana tata wa n'wina wa ha ri kona xana? Xana mi ni makwenu un'wana xana?’ Leswi hina hi n'wi byeleke swona, a ho hlamula swivutiso sweswo. Xana hina a hi ta swi tivisa ku yini leswaku ú ta lava ku tiseriwa makwerhu, xana?
Kutani Yuda a engeta a ku ka Yakobo tata wa yena: Hi pfumelele hi famba ni mufana loyi, leswaku hi ta ka hi nga fi hi ndlala, hina na wena swin'we ni vana va hina.
Mina ndza tiboha hi ku hlambanya, ndzi ri: N'wi veke emavokweni ya mina. Loko o ka a nga vuyi, nandzu a wu ve na mina hilaha ku nga heriki.
Loko a wo ka u nga hi hlwerisanga, ingi sweswi hi yile kambirhi.
Kutani tata wa vona Yakobo a ku ka vona: Hiswona, leswi timhaka ti yimeke hi ndlela leyi, endlani leswi: Longani swilo swo saseka leswi kumekaka kwala tikweni, mi rhwala mi famba na swona, mi ya nyika nkulukumba luya. Tekani mirhi ya nkoka ni ya risuna ya tinxaka-xaka, ni vulombenyana, ni mihandzu ya murhi wa alimondi.
Naswona mi famba ni mali yo ringana ni leyi mi fambeke na yona eku sunguleni, kasi leyi mi yi kumeke emasakeni ya n'wina, tlhelani na yona, kumbexana mi tlheriseriwile yona hi xihoxo.
Tekani ni makwenu Benjamini, mi famba mi tlhelela eka wanuna luya.
Xikwembu-xa-matimba-hinkwawo a xi endle leswaku munhu loyi a mi tsetselela, a mi pfumelela ku vuya na makwenu lowun'wana, na Benjamini, kambe loko va lava ku ndzi dlayela vana, a va va dlaye!
Hiloko vana va Yakobo va teka tinyiko, ni mali yo tlula leyo sungula kambirhi, va teka na Benjamini, kutani va khoma ndlela va kongoma etikweni ra Egipta, va fika va tikomba eka Yosefa.
Loko Yosefa a vona Benjamini exikarhi ka vona, a lerisa mulanguteri wa muti wa yena, a ku: Famba ni vanhu lava ekaya, u fika u tlhava xifuwo, u sweka swakudya, hikuva va ta dya le ka hina ninhlekanhi.
Kutani mulanguteri a endla hilaha a lerisiweke hakona, a ya na vona emutini wa Yosefa.
Loko va ri karhi va yisiwa emutini lowu, va sungula ku chava va ku: Hi tisiwa haleno hikwalaho ka mali leyi tlherisiweke yi vekiwa emasakeni ya hina; wanuna loyi ú lava ndlela yo hi khoma, a hi endla mahlonga, a hi tekela ni timbhongolo.
Kuteloko va fika enyangweni ya yindlu, va vulavula ni mulanguteri wa muti wa Yosefa, va ku ka yena
We n'wini wa hina, hi hina hi nga tshama hi ta hi ta xava swakudya.
Kambe loko hi ntshunxa masaka ya hina laha hi fikeke hi etlela kona, un'wana ni un'wana wa hina ú kumile mali ya yena hinkwayo enon'weni wa saka ra yena, kutani sweswi hi te na yona mali ya kona.
Naswona hi te na yin'wana mali yo ta xava ha yona swakudya. A hi tivi leswaku a nga va a ri mani loyi a ngheniseke mali ya hina emasakeni ya hina.
Kutani mulanguteri a hlamula a ku: A ku na xo karhata, mi nga chavi; xi ta va xi ri Xikwembu xa n'wina, xona Xikwembu xa tata wa n'wina, lexi ngheniseke xuma emasakeni ya n'wina; loko yi ri mali ya n'wina, yi fikile eka mina. Kutani a humesa Simiyoni, a n'wi tisa laha a va ri kona.
Kutani mulanguteri a va nghenisa endlwini, a va nyika mati va hlamba milenge, a tlhela a nyika timbhongolo ta vona swakudya swa tona
kutani vona va lulamisa tinyiko leti va nga ta ti humesela Yosefa loko a fika ninhlekanhi, hikuva a va swi twile leswaku va ta dya eka Yosefa.
Loko Yosefa a fika ekaya, va teka tinyiko leti a va ri na tona, va n'wi yisela, va fika va nkhinsama emahlweni ka yena.
Kutani Yosefa a va pfuxela, a ku: Xana mukhalabye, tata wa n'wina loyi mi vulavuleke ha yena, wa ha pfukile xana? Xana wa ha ri kona ni sweswi xana?
Vona va hlamula va ku: Tatana, yena nandza wa wena, wa ha pfukile, wa ha hanya ni sweswi. Kutani va korhamela hansi, va n'wi nkhinsamela.
Loko Yosefa a tlakusa mahlo, o vona makwavo Benjamini, yena loyi va mameke vele rin'we. Kutani Yosefa a ku: Xana loyi hi yena ndzisana ya n'wina, loyi mi ndzi byeleke yena xana? Xikwembu a xi ve na wena n'wananga!
Hiloko Yosefa a hatlisa a huma, hikuva mbilu ya yena a yi khapa hi ntsako wo vona makwavo, kutani a a lava ni ku rila, hiloko a ya nghena laha a etlelaka kona, a rilela kona.
Kuteloko Yosefa a hlambile xikandza, a huma a ri karhi a ringeta ku tikhoma, a ku: Phamelani swakudya!
Yosefa va n'wi phamela a dyela etlhelo a ri yexe, kasi vamakwavo na vona va phameriwa etlhelo va ri voxe, hambi va ri Vaegipta va dyela etlhelo va ri voxe, hikuva Vaegipta a va dyi swakudya swin'we ni Vaheveru; sweswo swa yila eka Vaegipta.
Vamakwavo wa Yosefa a va tshamisiwile emahlweni ka yena hi ku tlhandlamana ka vona, ku sungula hi mativula ku ya hetelela hi rikotse. Kutani va langutana va ri karhi va hlamala.
Nyama leyi a va phameriwa yona, a yi huma etafuleni ra Yosefa, kutani Benjamini a nyikiwa yo tlula ya lavan'wana kantlhanu. Kutani va nwa vhinyo na Yosefa va tixurhela.
Kutani Yosefa a lerisa mulanguteri wa muti wa yena, a ku: Chela swakudya emasakeni ya vanhu lava, u chela hilaha va nga kotaka ku rhwala hakona, kutani u veka mali ya un'wana na un'wana kusuhi ni nomo wa saka ra yena.
Kutani esakeni ra lontsongo wa kona, u veka xinwelo xa mina lexa silivhere, kusuhi ni nomo wa rona, ni mali leyi a a tile ku ta xava koroni hi yona. Kutani lowa mulanguteri a endla hilaha Yosefa a n'wi leriseke hakona.
Kuteloko va lerile nimixo, vamakwavo wa Yosefa va khoma ndlela va famba ni timbhongolo ta vona.
Loko va ha ku suka emutini, va nga si ya kule, Yosefa a ku ka mulanguteri wa muti wa yena: Tsutsuma u landza vanhu lavaya! Loko u va kuma, u ta ku ka vona: ‘Hikwalaho ka yini mi endla leswo biha, kasi mina ndzi mi endlerile leswinene xana? Mi yivela yini xinwelo xa n'wini wa mina lexa silivhere xana?
Xinwelo lexi, hi xona n'wini wa mina a nwaka ha xona, naswona ú tirhisa xona loko a vhumbha. Leswi mi swi endleke, swi bihile!’
Loko mulanguteri a va kuma, a vulavula na vona hi mukhuva wolowo.
Vona va n'wi hlamula va ku: We n'wini wa hina, hikwalaho ka yini u vulavula hi ndlela leyi xana? Mhaka leyi u yi vulaka, hina malandza ya wena hi nge pfuki hi yi endlile ni siku ni rin'we.
Vona! Mali leyi hi yi kumeke emasakeni ya hina, hi vuyile na yona hi le tikweni ra Kanana, hi ku tlherisela yona. Loko swi ri tano, xana hi nga yiva silivhere kumbe nsuku emutini wa n'wini wa wena, xana?
We n'wini wa hina, loyi xinwelo xi nga ta kumeka xi ri na yena, exikarhi ka hina malandza ya wena, a a dlayiwe, kutani hina lavan'wana hi ta va mahlonga ya wena.
Mulanguteri a hlamula a ku: Leswi mi swi vulaka ndza swi twa, kambe loyi a nga ta va hlonga ra mina, hi loyi xinwelo xi nga ta kumeka eka yena, n'wina lavan'wana, mi ta va mi nga ri na nandzu.
Hiloko hinkwavo va hatla va ehlisa masaka ya vona, kutani un'wana na un'wana a ntshunxa ra yena.
Mulanguteri a sungula ku lava xinwelo, a sukela eka lonkulu, a ya hetelela hi lontsongo. Kutani a xi kuma esakeni ra Benjamini.
Hiloko va handzulela swiambalo swa vona, va rhwexa timbhongolo nakambe, va tlhelela emutini.
Loko Yuda ni vamakwavo va fika emutini wa Yosefa, va kuma Yosefa a ha ri kona, kutani va tiwisela hansi emahlweni ka yena.
Yosefa a ku ka vona: I mhaka muni leyi mi yi endleke xana? Xana a mi swi tivi leswaku ndzi munhu la kotaka ku femba xana?
Yuda a ku: Xana hi nga vula yini, we n'wini wanga? A ha ha ri na nomo, hi nge kaneti leswaku hi ni nandzu hikuva i Xikwembu lexi boxeke nandzu wa hina malandza ya wena. We n'wini wanga, hinkwerhu hi mahlonga ya wena, ku katsa ni loyi xinwelo xi kumekeke eka yena.
Kambe Yosefa a ku: E-e, sweswo mina ndzi nge pfuki ndzi swi endlile. Munhu loyi xinwelo xi kumekeke eka yena, hi yena ntsena loyi a nga ta va hlonga ra mina; n'wina lavan'wana, tlhelelani eka tata wa n'wina hi ku rhula.
Kutani Yuda a tshinela eka Yosefa, a ku ka yena: We n'wini wanga, mina nandza wa wena ndzi kombela leswaku u ndzi lombanyana tindleve, ndzi ni rito na wena. U nga tshuki u ndzi hlundzukela. Wena na hosi Faro, ma ringana!
We n'wini wanga, u tshama u hi vutisa hina malandza ya wena, u ku: ‘Xana tata wa n'wina wa ha ri kona xana? Xana mi ni makwenu un'wana xana?’
Kutani hina hi ku hlamurile, wena n'wini wanga, hi ku: ‘Tatana wa ha ri kona, ú dyuharile swinene; naswona hi ni ndzisana, a nga n'wana loyi tatana a n'wi kumeke eku dyuhaleni ka yena. Makwerhu loyi ú lo sala a ri yexe eka mana wa yena, hosi ya yena a ya ha ri kona, kutani tatana ú n'wi rhandza ngopfu.’
Hiloko wena u ta ku ka hina malandza ya wena: ‘N'wi tiseni haleno, leswaku ndzi ta n'wi vona.’
Kutani hina hi ku ka wena n'wini wanga: ‘Swi nga ka swi nga endleki leswaku mufana loyi a hambana na tatana, hikuva loko o suka, tatana a nga fa.’
Hiloko wena u ku ka hina malandza ya wena: ‘Loko mo ka mi nga vuyi na ndzisana ya n'wina, mina mi nga ka mi nga ha ndzi voni.’
Loko hi tlhelela eka tatana, yena nandza wa wena, hi fikile hi n'wi hlamusela marito ya wena, we n'wini wanga.
Kuteloko tatana a ku: ‘Tlhelelani, mi ya mi ya hi xavela swakudyanyana’
hi hlamurile hi ku: ‘Hi ta ya ntsena loko ndzisana ya hina a famba swin'we na hina; ehandle ka swona hi nga ka hi nga yi, hikuva hi nge pfumeleriwi ku vonana ni wanuna luya, loko ndzisana ya hina hi nga ri na yona.’
Kutani tatana, yena nandza wa wena, a ku ka hina: ‘Ma swi tiva leswaku nsati loyi wa mina ú lo ndzi velekela vana vambirhi ntsena va xinuna
un'wana wa vona ú ndzi siyile, kutani hi ku vona ka mina ú ta va a dyiwile hi swiharhi swa nhova; ku sukela nkarhi wolowo a ndza ha tlhelanga ndzi n'wi vona.
Loko mo teka ni loyi mi famba na yena, kutani a ya humelela hi khombo, mi ta va mi ndzi vangele ku fa hi mbitsi eku dyuhaleni ka mina.’
Ndzi nga ka ndzi nga swi koti ku tlhelela eka tatana, yena nandza wa wena, ndzi nga ri na yena mufana loyi, hikuva hi yena a khomeke vutomi bya tatana.
Loko tatana a vona leswaku mufana loyi a nga kona exikarhi ka hina, ú to fela kwalaho, kutani hina malandza ya wena hi ta va hi vangele tatana ku fa hi mbitsi eku dyuhaleni ka yena.
Mina nandza wa wena ndzi tibohile eka tatana hi ku hlambanya leswaku loko ndzo ka ndzi nga vuyi na yena mufana loyi, nandzu wu ta va na mina, vutomi bya mina hinkwabyo.
Hikokwalaho, mina nandza wa wena, ndzi kombela leswaku ku sala mina ematshan'weni ya mufana loyi, ndzi va hlonga ra wena, we n'wini wanga. Mufana loyi, n'wi tshike a muka ni vamakwerhu.
Mina ndzi nga ka ndzi nga swi koti ku tlhelela eka tatana, loko ndzi nga ri na yena mufana loyi. Ndza chava ku vona tatana a ri karhi a xaniseka.
Loko Yosefa a nga ha koti ku tikhoma emahlweni ka hinkwavo lava a a ri na vona, a lerisa hi rito lerikulu, a ku: Humesani vanhu hinkwavo! Hikokwalaho, loko Yosefa a titivisa eka vamakwavo, a ku nga ha ri na vanhu van'wana.
Kutani Yosefa a rila a ba huwa, Vaegipta va kondza va n'wi twa ku ya fika ni le mutini wa hosi Faro.
Kutani Yosefa a ku ka vamakwavo: Hi mina Yosefa. Xana tatana wa ha ri kona xana? Kambe vamakwavo va tsandzeka ku n'wi hlamula, hikuva a va tshukile ngopfu loko va tikuma va ri emahlweni ka Yosefa.
Kambe Yosefa a ku: Ndzi kombela leswaku mi tshinela haleno kusuhi na mina. Hiloko va tshinela, kutani Yosefa a ku: Hi mina makwenu Yosefa loyi mi n'wi xaviseke etikweni ra Egipta.
Mi nga vileli, naswona mi nga tiveki nandzu, hi mhaka ya leswi mi ndzi xaviseke haleno: I Xikwembu lexi ndzi rhangiseke emahlweni ka n'wina, ndzi ta haleno leswaku ndzi ta ponisa vanhu.
Sweswi swi endla malembe mambirhi hi ri ni ndlala emisaveni, kambe ka ha ta va ni malembe ya ntlhanu lawa vanhu va nga ta ka va nga rimi, naswona va nga ta ka va nga tshoveli nchumu.
Xikwembu xi ndzi rhangisile emahlweni ka n'wina, leswaku ndzi ta ponisa lavo tala va n'wina, ni leswaku mi ta ka mi nga fi mi nyamalala laha misaveni.
Hikokwalaho a hi n'wina mi ndzi tiseke haleno, kambe i Xikwembu, kutani xi ndzi vekile ku va tatana eka Faro, ni mulanguteri wa muti wa yena hinkwawo, ni murhangeri wa tiko hinkwaro ra Egipta.
Hatlisani mi tlhelela eka tatana, mi ya n'wi byela leswaku mina n'wana wa yena Yosefa ndzi ri: ‘Xikwembu xi ndzi vekile ku va murhangeri wa tiko hinkwaro ra Egipta, kutani hatlisa u ta haleno ka mina.
U ta fika u tshama emugangeni wa Goxeni, kutani u ta va kusuhi na mina, wena ni vana va wena ni vatukulu va wena, ni swifuwo swa wena leswikulu ni leswitsongo, ni swilo leswi u nga na swona.
Loko u ri kwala, ndzi ta kota ku ku nyika swakudya, hikuva ka ha ta va ni malembe ya ntlhanu ya ndlala, kutani u nga sika, wena ni ndyangu wa wena ni swifuwo swa wena hinkwaswo.’
Yosefa a ya emahlweni a ku: Ma swi vona hinkwenu, na wena makwerhu Benjamini wa swi vona, leswaku hi mina hi xiviri ndzi vulavulaka.
Mi fika mi byela tatana leswaku ndzi munhu wo chaviseka ngopfu laha tikweni ra Egipta, mi n'wi hlamusela ni swilo hinkwaswo leswi mi swi voneke. Hatlisani mi famba, mi ya teka tatana mi ta na yena haleno.
Kutani Yosefa a vukarha makwavo Benjamini, a rila, na yena Benjamini a rila a vukarhile makwavo Yosefa.
Yosefa a ntswontswa vamakwavo hinkwavo, a va vukarha a ri karhi a rila. Endzhaku ka swona, vamakwavo va vulavula na yena.
Loko marungula ya ku ta ka vamakwavo wa Yosefa ma ya fika emutini wa hosi Faro, a tsaka swinene kun'we ni malandza ya yena.
Kutani hosi Faro a byela Yosefa a ku: Tivisa vamakwenu leswaku mina Faro ndzi ri: ‘Rhwexani swifuwo swa n'wina, mi tlhelela etikweni ra Kanana
mi fika mi teka tata wa n'wina, ni mindyangu ya n'wina, mi vuya haleno tikweni ra mina, ndzi ta mi nyika ndhawu yo saseka laha tikweni ra Egipta, kutani mi ta dya mafurha laha tikweni leri.’
Tlhandlakambirhi, byela vamakwenu leswaku ndza va lerisa ndzi ri: ‘Tekani tigolonyi laha tikweni ra Egipta, mi famba na tona, ti ta khandziya hi vana va n'wina ni vasati va n'wina, naswona mi teka tata wa n'wina mi vuya na yena.
Mi nga tshuki mi kanakana hi tlhelo ra leswi mi nga ta swi siya, hikuva swilo leswo saseka etikweni hinkwaro ra Egipta swi ta va swa n'wina.’
Kutani vana va Yakobo va endla hilaha va lerisiweke hakona; Yosefa a va nyika tigolonyi hi ku landza xileriso xa hosi Faro, a va longela ni timbuva ta ndlela.
Yosefa a nyika un'wana ni un'wana wa vona xiambalo xo ncinca ha xona, kambe Benjamini yena a n'wi nyika mali ya tisilivhere ta 300, ni swiambalo swa ntlhanu swo ncinca ha swona
a rhumela tata wa yena timbhongolo ta khume ti rhwele swilo leswo saseka swa tiko ra Egipta, ni tin'wana ta mantswele ta khume ti rhwele koroni, ni xinkwa, ni swakudya swin'wana leswi swi nga ta va timbuva ta yena ta ndlela.
Kutani Yosefa a lelana ni vamakwavo. Loko va lava ku suka, a ku ka vona: Mi nga tshuki mi holova endleleni!
Hiloko va suka etikweni ra Egipta, va famba va kondza va ya fika eka tata wa vona etikweni ra Kanana.
Vana va Yakobo lava yeke etikweni ra Egipta na tata wa vona, va ri ni mindyangu ya vona, hi lava
Rhuveni, na Simiyoni, na Levhi, na Yuda
na Isakara, na Zebuloni, na Benjamini
na Dani, na Neftali, na Gadi, na Asere.
Vana va Yakobo ni vatukulu va yena hinkwavo a va ri 70, ku katsa na Yosefa loyi a ku ri khale a ri etikweni ra Egipta.
Swi fike laha Yosefa, ni vamakwavo hinkwavo, ni hinkwavo lava kuleke eminkarhini yoleyo, va hundzeke emisaveni.
Kambe vanhu va rixaka ra Israele va tswalelene va andza, ntsengo wa vona wu ya wu kula, matimba ya vona ma engeteleka ngopfu swinene, kutani va tata tiko hinkwaro.
Loko ku hundzile nkarhi, ku vekiwa hosi leyintshwa etikweni ra Egipta; hosi leyi a yi tivanga nchumu hi Yosefa
kutani yi ku ka vanhu va yona: Ma swi vona leswaku Vaisraele va sungula ku hi tlula hi ku tala ka vona ni matimba ya vona!
A hi va endleni hi mano leswaku va nga andzi ngopfu, hikuva loko va tala kutani nyimpi yi tshuka yi humelela, va ta yima ni valala va hina, va lwa na hina, kutani va ta suka etikweni va hi balekela.
Hiloko Vaegipta va veka valanguteri, leswaku va xanisa Vaisraele hi ku va rhwexa mintirho yo tika. Kutani Vaisraele va akela Faro miti ya Pitomu na Ramsese yo hlayisela tinhundzu ta yena eka yona.
Kambe, hambileswi a va xaniseka, Vaisraele va ya va andza, va tata tiko, kutani Vaegipta va sungula ku va chava.
Hikokwalaho, Vaegipta va tirhisa Vaisraele hi tihanyi letikulu
va va xanisa hi ku va nyika mintirho leyo tika ya ku pfuva ndzhope ni ku endla switina, va va nyika ni mintirho ya tinxaka-xaka ya le masin'wini. Emintirhweni leyi hinkwayo, a va va tirhisa hi tihanyi letikulu.
Kutani hosi ya Egipta yi lerisa tisungukati timbirhi ta Vaheveru, Xifira na Puwa, yi ku ka tona
Loko mi ri karhi mi pfuna vavasati va Vaheveru eku tintshunxeni ka vona, langutani swinene n'wana leswaku i wa yini: Loko a ri wa mufana, n'wi dlayeni! Kambe loko a ri wa nhwanyana, n'wi tshikeni a hanya.
Kambe vavasati lava va tisungukati a va chava Xikwembu, kutani a va endlanga leswi hosi ya Egipta yi va leriseke swona: Va tshika vana va vafana va hanya.
Kavaloko hosi yi va vitana, yi ku ka vona: Mi endlele yini ku tshika vana va vafana va hanya, xana?
Vona va hlamula Faro, va ku: Vavasati va Vaheveru va tiyile, a va fani ni vavasati va Vaegipta! Loko lava va tisungukati va nga si fika eka vona, va va kuma va tintshunxile!
Hikokwalaho Xikwembu xi katekisa tisungukati; Vaisraele vona va ya va andza, matimba ya vona ma engeteleka ngopfu.
Naswona Xikwembu xi andzisa mindyangu ya lava va tisungukati, hikuva a va xi kombile xichavo.
Kutani Faro a lerisa tiko ra yena hinkwaro, a ku: N'wana un'wana ni un'wana wa mufana loyi a nga ta velekiwa eka Vaheveru, n'wi cukumeteni enambyeni, kambe mi tshika vanhwanyana hinkwavo va hanya!
Enkarhini wolowo, wanuna wa rixaka ra ka Levhi a ya a ya teka nsati erixakeni ra ka vona.
Kutani wansati loyi a tika, a veleka n'wana wa mufana; loko a vona leswaku i n'wana loyi a sasekeke swinene, a n'wi fihla tin'hweti tinharhu.
Loko a nga ha koti ku ya emahlweni a fihla n'wana loyi, a lava xibokisana xo endliwa hi tinhlanga, a xi tota ntita ni nhlaka, kutani a nghenisa n'wana endzeni ka xona, a ya xi veka exikarhi ka nhlanga eribuweni ra nambu.
Kutani makwavo wa xihlangi lexi, wa wanhwanyana, a yimela kulenyana, a endlela ku vona leswi nga ta humelela eka n'wana.
Kakuloko n'wana Faro wa wanhwana a ta enambyeni ku ta hlamba, a vona xibokisana exikarhi ka nhlanga; malandza ya yena ya xisati a ma ri karhi ma famba-famba eribuweni ra nambu, kutani n'wana Faro a rhuma un'wana wa vona ku ya teka xibokisana.
Loko a xi funungula, a vona xihlangi xa mufana; xihlangi lexi a xi ri karhi xi rila, kutani n'wana Faro a xi twela vusiwana, a ku: Loyi hi un'wana wa vana va Vaheveru!
Kutani makwavo wa xihlangi a ta a ta ku ka n'wana Faro: Xana ndzi nga ya ndzi ya ku lavela un'wana wa vavasati va Vaheveru la mamisaka, a ta ku mamisela n'wana xana?
N'wana Faro a hlamula a ku: Hiswona, yana! Hiloko lowa nhwanyana a ya a ya vitana mana wa xihlangi.
Kutani n'wana Faro a ku ka manana loyi: Teka n'wana loyi, u famba na yena u ya ndzi mamisela yena, ndzi ta ku hakela. Kutani wansati a teka xihlangi, a ya xi hlayisa.
Loko n'wana a kurile, wansati a n'wi tlherisela eka n'wana Faro, kutani n'wana Faro a n'wi teka a n'wi endla n'wana wa yena, a n'wi thya vito ra Muxe, hikuva a a ku: Ndzi n'wi tsavurile ematini.
Loko Muxe a kurile, a endzela varikwavo siku rin'wana, kutani a vona hilaha va rhwexiwaka mintirho yo tika hakona. A vona na Muegipta a ri karhi a ba un'wana wa Vaheveru.
Muxe a halahala matlhelo hinkwawo, kutani loko a nga voni munhu, a dlaya Muegipta loyi, a n'wi celela esaveni.
Hi siku leri tlhandlamaka, a tlhela a endzela varikwavo, kutani a kuma Vaheveru vambirhi va ri karhi va lwa; kutani a vutisa loyi a a ri ni xihoxo, a ku: U bela yini warikwenu xana?
Yena a hlamula a ku: Xana u vekiwile hi mani ku va ndhuna ni mulamuri wa hina xana? Xana u lava ku ndzi dlaya ku fana ni Muegipta loyi u n'wi dlayeke xana? Kavaloko Muxe a khomiwa hi ku chava, kutani a vulavula hi mbilu, a ku: Swi vula leswaku mhaka leyi se ya tiviwa!
Loko Faro a twa mhaka leyi, a lava Muxe ku n'wi dlaya; kambe Muxe a balekela Faro, a kongoma etikweni ra Midiyani ku ya tumbela kona, a fika a wisa exihlobyeni.
Yetro muprista wa tiko ra Midiyani a a ri ni vana va vanhwanyana va 7, kutani va ta va ta nwisa swifuwo swa tata wa vona, va fika va kelela mati, va cheletela eswitsengeleni.
Kambe ku humelela varisi van'wana va fika va va hlongorisa; kutani Muxe a suka a ya lamulela vanhwanyana lava, a nwisa ni swifuwo swa vona.
Loko va fika ekaya, tata wa vona Yetro a va vutisa a ku: Namuntlha swi lo yini mi ngo hatlisa ku vuya xana.
Vona va hlamula va ku: Munhu un'wana wa Muegipta ú hi lamulerile eka varisi, a tlhela a hi kelelela mati, a nwisa ni swifuwo swa hina.
Yetro a ku ka vana va yena: Ú kwihi munhu loyi ke? Mi n'wi siyele yini xana? N'wi vitaneni a ta dya swakudya.
Kutani Muxe a pfumela ku tshama eka munhu loyi; hiloko a nyika Muxe Sipora n'wana wa yena leswaku a va nsati wa yena.
Sipora a veleka n'wana wa mufana, kutani Muxe a n'wi thya vito ra Gerixomu (hileswaku: Ndzi muluveri kwala), hikuva a a ku: Ndzi muluveri etikeweni ra vanhu vambe.
Ku hundza malembe, kutani hosi ya le Egipta yi fa. Vanhu va Israele vona a va konya hikwalaho ka mintirho ya vona leyo tika, va rilela ku lamuleriwa, kutani xirilo xa vona xi ya fika etindleveni ta Xikwembu.
Loko Xikwembu xi twa ku konya ka vona, xi tsundzuka ntwanano wa xona na Abrahama, na Isaka, na Yakobo.
Xikwembu xi languta vanhu va Israele, kutani xi twisisa matshamelo ya vona.
Muxe a a risa swifuwo swa mukon'wana wa yena Yetro, muprista wa Midiyani. Siku rin'wana, a tsemakanya mananga ni ntlhambi wa yena, a ya fika eHorebe, entshaveni ya Xikwembu.
Kutani ntsumi ya HOSI Xikwembu yi tikomba eka yena yi ri exihlahleni, yi fana ni langavi ra ndzilo. Loko Muxe a xiyisisa, a vona leswaku xihlahla xa vuvumela, kambe a xi tshwi.
Embilwini a ku: Ndzi nga ha hambuka, ndzi ya hlalela mahlori lamakulu lawa; hikwalaho ka yini xihlahla xi vuvumela, kambe xi nga tshwi xi hela ke?
Loko HOSI Xikwembu xi vona leswaku Muxe ú hambukile ku ya xiyisisa, xi n'wi vitana xi ri exihlahleni, xi ku: Muxe! Muxe! Yena a ku: Hi mina loyi!
Xikwembu xi ku: U nga tshuki u tshinela haleno. Hluvula tintanghu, hikuva laha u yimaka kona i misava leyi hlawulekeke.
Xi engeta xi ku: Hi mina Xikwembu xa vatata wa wena, xi nga Xikwembu xa Abrahama, na Isaka, na Yakobo. Kavaloko Muxe a tisiva mombo, hikuva a a chava ku languta Xikwembu.
Kutani HOSI yi ku: Ndzi vonile hilaha vanhu va mina lava nga tikweni ra Egipta va xanisiwaka hakona; ndzi twile ni swirilo swa vona hikwalaho ka vafambisi va mintirho, ndzi twisisa ku xaniseka loku va nga na kona.
Hikokwalaho, ndzi rhelerile ku ta va lamulela emavokweni ya Vaegipta, ndzi va humesa etikweni leriya, ndzi va yisa etikweni lero nona, leri anameke, tiko leri khulukaka ntswamba ni vulombe, ku nga laha ku akeke Vakanana, ni Vahiti, ni Vaamori, ni Vaperesi, ni Vahivhi, ni Vayebusi.
Kutani sweswi, leswi ku rila ka vanhu va Israele ku fikeke etindleveni ta mina, ni leswi ndzi voneke hilaha vanhu va Egipta va va xanisaka hakona
tana ndzi ta ku rhuma eka Faro, leswaku u ya humesa vanhu va mina va Israele etikweni ra Egipta.
Kambe Muxe a ku: Ndzo va mani mina ndzi nga ta ya eka Faro, ndzi ya humesa vanhu va Israele etikweni ra Egipta ke?
Kutani Xikwembu xi ku ka yena: Ndzi ta va na wena; xikombiso xa leswaku ndzi ku rhumile xi ta va lexi: Loko u humesile vanhu va Israele etikweni ra Egipta, mi ta ndzi gandzela entshaveni leyi.
Kavaloko Muxe a ku ka Xikwembu: Loko ndzi fika eka vanhu va Israele, ndzi ku ka vona: ‘Xikwembu xa vatata wa n'wina xi ndzi rhumile eka n'wina’, kutani va ndzi vutisa va ku: ‘Vito ra xona i mani ke?’ xana ndzi ta va hlamula yini xana?
Kutani Xikwembu xi ku ka Muxe: NDZI LOYI NDZI NGA YENA! Xi engeta xi ku: U ta ku ka vanhu va Israele: ‘La vuriwaka NDZI YENA, ú ndzi rhumile eka n'wina.’
Xikwembu xi tlhela xi ku ka Muxe: U ta byela vanhu va Israele, u ku: ‘HOSI, Xikwembu xa vatata wa n'wina, xi nga Xikwembu xa Abrahama, na Isaka, na Yakobo, xi ndzi rhumile eka n'wina.’ Leri hi rona vito ra mina hilaha ku nga heriki, kutani ndzi ta vitaniwa hi rona eka hinkwavo lava nga ta velekiwa.
Famba u ya hlengeleta vakulukumba va Israele, u va byela leswaku mina HOSI Xikwembu xa vatata wa vona ndzi nga Xikwembu xa Abrahama, na Isaka, na Yakobo, ndzi tikombile eka wena; va byele leswaku ndzi tile ka vona hakunene; ni leswi vanhu va Egipta va va endlaka swona, ndzi swi vonile.
Kutani ndzi tshembisa leswaku ndzi ta va humesa emaxangwini ya Egipta, ndzi va yisa etikweni ra Vakanana, ni Vahiti, ni Vaamori, ni Vaperesi, ni Vayebusi, ri nga tiko leri khulukaka ntswamba ni vulombe.
Vakulukumba va Israele va ta pfumela leswi u nga ta va byela swona, kutani va ta ya na wena eka hosi ya Egipta, mi ku ka yona: ‘HOSI Xikwembu, xi nga Xikwembu xa Vaheveru, xi tikombile eka hina, kutani sweswi hi kombela ku teka riendzo ra masiku manharhu, hi ya emananga hi ya humesela HOSI Xikwembu xa hina emagandzelo.’
Kambe ndza swi tiva leswaku, handle ka loko yi nga lo sindzisiwa hi voko ra matimba, hosi ya Egipta yi nga ka yi nga mi tshiki mi famba.
Hikokwalaho, ndzi ta tirhisa matimba ya mina, ndzi ba vanhu va Egipta hi swihlamariso hinkwaswo leswi ndzi nga ta swi endla exikarhi ka vona; endzhaku ka swona, hosi ya Egipta yi ta mi tshika mi famba.
Naswona, ndzi ta endla leswaku n'wina Vaisraele mi tsakeriwa hi Vaegipta; kutani loko mi huma etikweni, a mi nga fambi ntsena, mi ta va mi tamerile swin'wana.
Wansati un'wana ni un'wana wa Muisraele ú ta ya a ya kombela swo bomba ha swona swa silivhere ni nsuku, ni swiambalo, eka wansati wa Muegipta la akeke kusuhi na yena ni ka lava luveleke emutini wa kona, kutani mi ta ambexa vana va n'wina va majaha ni vanhwana. Hi ndlela leyi, mi ta tekela Vaegipta swilo swa vona.
Kutani Muxe a hlamula Xikwembu, a ku: Ndzi vona wonge Vaisraele a va nga ndzi kholwi, kumbe ku yingisa leswi ndzi nga ta va byela swona, hikuva va ta ku: ‘HOSI Xikwembu a xi tikombanga eka wena.’
Hiloko HOSI Xikwembu xi ku: U khome yini kwalaho xana? Muxe a ku: I nhonga.
Kutani xi ku ka yena: Yi hoxe ehansi! Loko Muxe a yi hoxa ehansi, yi hundzuka nyoka, kutani Muxe a yi chava a tsutsuma.
Kambe HOSI Xikwembu xi ku ka yena: Tshambuluta voko ra wena u yi khoma hi ncila. Kutani Muxe a yi khoma, yi tlhela yi hundzuka nhonga evokweni ra yena.
Xikwembu xi ku: Leswi swi ta khorwisa Vaisraele leswaku ndzi tikombile eka wena, mina HOSI Xikwembu xa vatata wa vona, ndzi nga Xikwembu xa Abrahama, na Isaka, na Yakobo.
HOSI Xikwembu xi engeta xi ku: Nghenisa xandla xa wena endzeni ka xiambalo hi le xifuveni xa wena. Muxe a nghenisa, kutani loko a humesa xandla xa yena, a xi basulukile hi vuvabyi bya nhlokonho.
Kutani Xikwembu xi ku: Tlhela u nghenisa xandla endzeni ka xiambalo. Muxe a endla tano; loko a xi humesa, a vona leswaku xi tlhele xi va lexinene, xi fana ni miri hinkwawo.
Xikwembu xi ku: Loko va nga ku kholwi, ni loko va nga amukeli xikombiso lexo sungula, nkarhi wun'wana va nga khorwisiwa hi lexa vumbirhi.
Kambe loko, ha vumbirhi bya swona, swi nga va khorwisi, ni loko va nga amukeli leswi u nga ta va byela swona, u ta ya u ya ka mati enambyeni, u ma halata laha ku omeke, kutani mati lawa ma ta hundzuka ngati.
Kambe Muxe a ku ka HOSI Xikwembu: We N'wini wanga, ku sukela khale mina nandza wa wena a ndzi nyikiwanga hi tlhelo ra ku vulavula; ndza nonoka eku vulavuleni, naswona ndzi ni manghanghamila, kutani hambileswi u vulavuleke na mina, a ku hundzukanga nchumu.
Hiloko HOSI Xikwembu xi ku ka Muxe: Xana i mani la vumbeke nomo wa munhu xana? Xana a hi mina HOSI Xikwembu ndzi endlaka munhu ku va mbheveve, kumbe ku fa tindleve, kumbe ku kota ku vona, kumbe ku va lowo-fe-mahlo, xana?
Hikokwalaho, famba sweswi! Mina ndzi ta ku pfuna ku vulavula; ndzi ta ku byela ni leswi u nga ta vula swona.
Kambe Muxe a ku: We N'wini wanga, rhuma loyi u tsakelaka ku n'wi rhuma!
Kavaloko HOSI Xikwembu xi karihela Muxe, xi ku: Xana makwenu Aroni lowa Mulevhi a nga kona xana? Ndza swi tiva leswaku yena ú nyikiwile hi tlhelo ra ku vulavula. Tiva leswaku Aroni ú le ndleleni ku ta hlangana na wena; kutani loko a ku vona, ú ta tsaka swinene.
Wena u ta vulavula na yena, u n'wi byela leswi a fanelaka ku vula swona. Loko a ri mina, ndzi ta mi pfuna ku vulavula ha vumbirhi bya n'wina; naswona ndzi ta mi komba leswi mi nga ta endla swona.
Aroni ú ta vulavula ematshan'wini ya wena, a va nomo wa wena eka vanhu, kutani wena u ta fana ni Xikwembu eka Aroni.
Naswona nhonga leyi, u ta famba u yi khomile, u ta endla swihlamariso ha yona.
Kutani Muxe a tlhelela eka Yetro mukon'wana wa yena, a fika a ku: Ndzi kombela ku tlhelela etikweni ra Egipta, ndzi ya pfuxela varikwerhu. Yetro a hlamula Muxe a ku: Hiswona, u ta famba hi ku rhula!
Loko Muxe a ha ri eMidiyani, HOSI Xikwembu xi ku ka yena: Tlhelela etikweni ra Egipta, hikuva hinkwavo lava a va lava ku ku dlaya, va file.
Hiloko Muxe a teka nsati ni vana va yena, a va gadisa mbhongolo, kutani a tlhelela etikweni ra Egipta, a famba a khomile nhonga ya Xikwembu.
Kutani HOSI Xikwembu xi ku ka Muxe: Loko u tlhelerile etikweni ra Egipta, vona leswaku u endla, emahlweni ka Faro, swihlamariso hinkwaswo leswi ndzi ku nyikeke matimba ya ku swi endla; kambe ndzi ta nonon'hwisa mbilu ya yena, leswaku a nga pfumeleli Vaisraele ku famba.
U ta ku ka Faro: ‘HOSI Xikwembu xi vurisa sweswo xi ri: Israele i mativula ya mina
kutani wena Faro, tshika n'wana loyi wa mina wa mativula a famba, a ya ndzi gandzela. Tiva leswaku loko u ala ku n'wi tshika, ndzi ta dlaya n'wana wa wena wa mativula.’
Loko va ri endleleni, HOSI Xikwembu xi tela Muxe laha va nga fika va gova kona, xi ringeta ku n'wi dlaya.
Kutani Sipora a teka ribye ro kariha, a tsema nsuvu wa n'wana wa yena, a khumba milenge ya Muxe ha wona, a ku: Hakunene, u nuna wa ngati eka mina.
Kutani HOSI Xikwembu xi tshika Muxe. Loko Sipora a ku: U nuna wa ngati eka mina, a a vulavula a kongomisa mhaka ya ku yimba.
Kutani HOSI Xikwembu xi ku ka Aroni: Famba a ya hlangana na Muxe emananga. Hiloko Aroni a famba a ya hlangana na Muxe entshaveni ya Xikwembu, a fika a n'wi ntswontswa.
Kutani Muxe a tivisa Aroni hinkwaswo leswi HOSI Xikwembu xi n'wi rhumeke ku ya swi vula, ni swikombiso hinkwaswo leswi xi n'wi byeleke ku ya swi endla.
Kavaloko Muxe na Aroni va ya va ya hlengeleta vakulukumba va Israele hinkwavo.
Kutani Aroni a tivisa vanhu hinkwaswo leswi HOSI Xikwembu xi leriseke Muxe swona, a endla ni swikombiso emahlweni ka vona.
Kavaloko Vaisraele va kholwa: Loko va twisisile leswaku HOSI Xikwembu xi tile eka vona hakunene, ni leswaku xi vonile ku xaniseka ka vona, va korhamela hansi va xi gandzela.
Endzhaku ka swona, Muxe na Aroni va ya eka Faro, va fika va ku: HOSI Xikwembu, xi nga Xikwembu xa Israele, xi vurisa sweswo xi ri: ‘Tshika vanhu va mina va famba, va ya endla nkhuvo emananga va ndzi tlangela.’
Kutani Faro a ku: HOSI Xikwembu i mani xana? Hikwalaho ka yini ndzi fanele ku n'wi yingisa, ndzi tshika Vaisraele va famba xana? HOSI Xikwembu, a ndzi n'wi tivi, naswona ndzi nga ka ndzi nga tshiki Vaisraele va famba.
Kutani Muxe na Aroni va ku: Xikwembu xa Vaheveru xi tikombile eka hina, kutani hi kombela ku teka riendzo ra masiku manharhu, hi ya emananga ku ya humesela HOSI Xikwembu xa hina emagandzelo; loko swi nga ri tano, xi ta hi ba hi mintungu kumbe hi matlhari.
Kambe hosi ya Egipta yi ku: Wena Muxe, na wena Aroni, hikwalaho ka yini mi tshikisa vanhu mintirho ya vona? Tlhelelani emintirhweni ya n'wina!
Faro a ya emahlweni a ku: Vonani, vanhu va ka n'wina va tele ngopfu, kambe n'wina mi lava ku va tshikisa ku tirha!
Kutani hi siku rero, Faro a lerisa Vaegipta lava fambisaka mintirho, ni Vaisraele lava nga tindhuna emintirhweni ya kona, a ku
Mi nga ha yi emahlweni mi nyika vanhu lava va Vaisraele ebyanyi bya tlhongwe lebyi va pfuvaka misava ya switina na byona tanihi masiku; va tshikeni va ya tihlengeletela byona hi voxe.
Kambe ntsengo wa switina leswi a va hamba va swi endla, wu vekiseni sweswo, mi nga wu hunguti nikutsongo! Vanhu lava va loloha, hi swona leswi endlaka leswaku va ba huwa va ku: ‘Hi tshike hi famba hi ya gandzela Xikwembu xa hina!’
Vanhu lava, a va nyikiwe mintirho yo tika, va tshama va karhi va tirha, va ta ka va nga kumi nkarhi wo yingisela mavunwa.
Vafambisi va mintirho ni tindhuna ta Vaisraele va huma va ya tivisa vanhu, va ku: Faro ú vurisa sweswo, ú ri a nga ka a nga ha mi nyiki byanyi.
Ú ri, fambani mi tilavela byona hi n'wexe, lomu mi nga ta byi kuma kona; kambe ntirho wa n'wina a wu nga hungutiwi nikutsongo.
Kutani Vaisraele va hangalaka na tiko ra Egipta, va famba va hlengeleta byanyi bya mavivi, hi ku pfumala tlhongwe.
Vafambisi va mintirho a va va sala hi le ndzhaku, va ku: Hatlisani mi heta ntirho wa siku lowu mi nga pimeriwa wona, ku fana ni khale loko ma ha nyikiwa byanyi.
Vaisraele lava a va vekiwile hi vafambisi va mintirho ya Faro ku va tindhuna ta vatirhi, a va biwa, va vutisiwa leswaku hikwalaho ka yini va nga fikisanga ntsengo wa switina leswi va vekeriweke ku swi endla hi siku, ku fana ni khale.
Kutani tindhuna ta Vaisraele ti yisa swirilo swa tona eka Faro, ti ku: Hikwalaho ka yini u khoma malandza ya wena hi ndlela leyi xana?
Hina malandza ya wena a ha ha nyikiwi byanyi, kambe va phikelela va ku: ‘Endlani switina!’ Nakambe tiva leswaku hina malandza ya wena, ha biwa, kasi ku dyoha vanhu va wena.
Hiloko Faro a va hlamula a ku: Ma loloha n'wina, a mi tirhi nchumu; hikokwalaho mi ri: ‘Hi tshike hi famba hi ya ganzela HOSI Xikwembu!’
Tlhelelani emintirhweni ya n'wina; byanyi mi nga ka mi nga nyikiwi, kambe mi fanele ku humesa ntsengo wa switina swo ringana ni swa masiku!
Kutani tindhuna ta Vaisraele ti vona leswaku ti le khombyeni, loko ti byeriwa leswaku ntsengo wa switina leswi va pimeriweke swona hi siku, a wu hungutiwanga.
Loko tindhuna ti vuya hi le ka Faro, ti hlangana na Muxe na Aroni lava a va ta ku ta ti hlanganisa.
Kutani ti ku ka vona: HOSI Xikwembu a xi mi xiyisise, xi mi ba, hikuva mi hi venganisile na Faro ni malandza ya yena, mi va pfulela ni ndlela yo hi dlaya ha yona.
Kutani Muxe a tlhelela eka HOSI Xikwembu, a ku: We HOSI, hikwalaho ka yini u komba vanhu lava emaxangu xana? Hikwalaho ka yini u ndzi rhumile xana?
Ku sukela loko ndzi yile ndzi ya vula leswi u ndzi leriseke swona eka Faro, yena ú komba vanhu lava emaxangu, kambe wena, a wu endlanga nchumu ku va ponisa.
Kutani HOSI Xikwembu xi ku ka Muxe: Sweswi u ta vona leswi ndzi nga ta swi endla eka Faro: Ndzi ta tirhisa matimba ya mina leswaku Faro a tshika vanhu va Israele va famba. Ina, hi ku sindzisiwa hi mina, ú ta va hlongola kunene, va huma etikweni ra yena.
Xikwembu xi ku ka Muxe: Hi mina HOSI Xikwembu.
Loko ndzi tikombile eka Abrahama, ni le ka Isaka, ni le ka Yakobo, a ndzi tivula ‘Xikwembu-xa-matimba-hinkwawo’; kambe a ndzi titivisanga eka vona hi vito ra mina ra ‘HOSI’.
Nakambe ndzi endlile ntwanano exikarhi ka mina na vona, ndzi va tshembisa ku va nyika tiko ra Kanana, tiko leri a va akile eka rona va ri valuveri.
Kutani sweswi ndzi twile ku konya ka Vaisraele lava endliweke mahlonga hi Vaegipta, ndzi tsundzukile ni ntwanano wa mina.
Hikokwalaho tivisa Vaisraele leswaku ndzi ri ka vona: ‘Hi mina HOSI Xikwembu, kutani ndzi ta mi humesa emintirhweni yo tika ya le Egipta, ndzi mi ponisa evuhlongeni bya kona, ndzi mi kutsula hi mintirho ya mina ya matimba ni ku avanyisa loku hlamarisaka.
Naswona ndzi ta mi endla vanhu va mina, mina ndzi va Xikwembu xa n'wina; kutani mi ta swi tiva leswaku hi mina HOSI Xikwembu xa n'wina, lexi nga ta mi humesa emintirhweni yo tika ya le Egipta.
Kutani ndzi ta mi yisa etikweni leri ndzi hlambanyeke leswaku ndzi ta ri nyika Abrahama, na Isaka, na Yakobo; ndzi ta mi nyika rona ri va ndzhaka ya n'wina. Hi mina HOSI Xikwembu!’
Muxe a ya vurisa sweswo eka vanhu va Israele, kambe vona a va n'wi yingisanga, hikuva ku tika ka vuhlonga bya vona a ku va heta matimba.
Kutani HOSI Xikwembu xi ku ka Muxe
Famba u ya byela Faro hosi ya Egipta, a tshika vanhu va Israele va huma etikweni ra yena.
Kambe Muxe a hlamula HOSI Xikwembu, a ku: Vona, hambi va ri vanhu va Israele, a va ndzi yingisanga; xana Faro yena ú ta ndzi yingisisa ku yini ni manghanghamila ya mina, xana?
Hambiswiritano HOSI Xikwembu xi vulavula na Muxe na Aroni, xi va lerisa leswi va nga ta byela vanhu va Israele swona, xi va lerisa ni ku ya byela Faro hosi ya Egipta leswaku a tshika vanhu va Israele va huma etikweni ra Egipta.
Vana va Rhuveni, mativula ya Yakobo, hi lava: Hanoko, na Palu, na Hesironi, na Karimi; hi vona va nyimba ya ka Rhuveni.
Vana va Simiyoni hi lava: Yemuwele, na Yamini, na Ohada, na Yakini, na Sohari, na Xawulu loyi mana wa yena a a ri Mukanana; hi vona va nyimba ya ka Simiyoni.
Vana va Levhi hi ku tlhandlamana ka vona, hi lava: Gerixoni, na Kohata, na Merari; Levhi ú hanyile malembe ya 137.
Vana va Gerixoni hi ku ya hi tindlu ta ka vona, hi lava: Libini, na Ximeyi.
Vana va Kohata hi lava: Amirama, na Yisihara, na Hebroni, na Uziele; Kohata ú hanyile malembe ya 133.
Vana va Merari hi lava: Maheli, na Muxi. Lava hi vona va nyimba ya ka Levhi, hi ku tlhandlamana ka vona.
Amirama a a tekile Yokebedi makwavo wa tata wa yena; Yokebedi a veleka Aroni na Muxe. Amiramu ú hanyile malembe ya 137.
Vana va Yisihara hi lava: Kora, na Nefege, na Zikri.
Vana va Uziele hi lava: Mixaele, na Elisafani, na Sitri.
Aroni a a tekile Elixeba N'wa-Aminadaba makwavo wa Nahaxoni; kutani Elixeba a veleka, Nadabu, na Abihu, na Eliyazara, na Itamara.
Vana va Kora hi lava: Asiri, na Elkana, na Abiyasafa; hi vona va yindlu ya ka Kora.
Lowu hi wona nongoloko wa nyimba ya ka Levhi, hi ku tlhandlamana ka tindlu ta ka vona.
Aroni na Muxe, hi vona lava Xikwembu xi nga va byela xi ku: Humesani vanhu va Israele etikweni ra Egipta, hi mintshungu ya vona.
Muxe loyi na Aroni loyi, hi vona lava nga ya byela Faro leswaku a tshika Vaisraele va huma etikweni ra Egipta.
Siku leri HOSI Xikwembu xi vulavuleke na Muxe etikweni ra Egipta
xi te ka yena: Hi mina HOSI Xikwembu; u ta byela Faro hosi ya Egipta hinkwaswo leswi ndzi ku lerisaka swona.
Kambe Muxe a hlamula a ku: Vona, ndzi ni manghanghamila; xana Faro ú ta ndzi twa ke?
Kutani HOSI Xikwembu xi ku ka Muxe: Languta, ndzi ta endla leswaku Faro a ku teka onge u Xikwembu, kutani makwenu Aroni ú ta va nomo wa wena.
Wena u ta vula hinkwaswo leswi ndzi nga ta ku lerisa swona, kutani makwenu Aroni yena ú ta byela Faro leswaku a tshika Vaisraele va huma etikweni ra yena.
Kambe mina ndzi ta nonon'hwisa mbilu ya Faro, lero hambiloko ndzi andzisa swikombiso ni swihlamariso etikweni ra Egipta
Faro a nga ka a nga mi yingisi; kwalaho ndzi ta tirhisa matimba ya mina ehenhla ka tiko ra Egipta, ndzi humesa mintshungu ya mina, va nga vanhu va mina va Israele, etikweni ra Egipta, hi ku avanyisa loku hlamarisaka.
Loko ndzi tirhisile matimba ya mina ehenhla ka tiko ra Egipta ku humesa vanhu va mina exikarhi ka rona, hi kona Vaegipta va nga ta tiva leswaku hi mina HOSI Xikwembu.
Kutani Muxe na Aroni va endla hilaha HOSI Xikwembu xi va leriseke hakona.
Enkarhini lowu va nga ya vulavula na Faro, Muxe a a ri ni malembe ya 80, Aroni yena a a ri ni malembe ya 83.
Kutani HOSI Xikwembu xi ku ka Muxe na Aroni
Loko Faro a mi byela leswaku mi tikombisa hi ku endla swihlamariso, wena Muxe u ta lerisa Aroni leswaku a teka nhonga ya yena a yi hoxa hansi emahlweni ka Faro, kutani yi ta hundzuka nyoka.
Kutani Muxe na Aroni va ya eka Faro, va endla hilaha HOSI Xikwembu xi va leriseke hakona: Aroni a hoxa nhonga ya yena emahlweni ka Faro ni malandza ya yena, kutani nhonga yi hundzuka nyoka.
Kwalaho Faro a vitana tintlhari ni vangoma va tiko, kutani vaendli lava va mahlori va tiko ra Egipta na vona va endla swo fana ni swa Aroni, hi migilo-gilo ya vona.
Un'wana ni un'wana wa vona a hoxa nhonga ya yena ehansi, kutani yi hundzuka nyoka, kambe nhonga ya Aroni yi mitetela ta vona.
Hambiswiritano, Faro a tinonon'hwisa, a nga yingisi Muxe na Aroni, hilaha HOSI Xikwembu a xi vurile hakona.
Hiloko HOSI Xikwembu xi ku ka Muxe: Faro wa tinonon'hwisa, ú ala ku tshika vanhu va famba.
Kutani yana eka Faro nimpundzu, nkarhi lowu a humaka a ya enambyeni, u famba u khomile nhonga leyi a yi hundzukile nyoka, u fika u n'wi yimela eribuweni ra nambu.
U ta ku ka yena: ‘HOSI Xikwembu, xi nga Xikwembu xa Vaheveru, xi ndzi rhumile eka wena leswaku u tshika vanhu va xona va ya xi gandzela emananga, kambe wena ku fika ni sweswi a wu si yingisa.
Hikokwalaho HOSI Xikwembu xi vurisa sweswo xi ri, hi xona xi nga HOSI! U ta swi tiva hi mukhuva lowu: Mina Muxe ndzi ta ba mati ya nambu hi nhonga leyi ndzi nga yi khoma, kutani ma ta hundzuka ngati.
Tinhlampfi ti ta fa enambyeni; nambu wa kona wu ta nun'hwa, kutani vanhu va Egipta va ta tsandzeka ku nwa mati ya wona.’
Kutani HOSI Xikwembu xi ku ka Muxe: Lerisa Aroni leswaku a teka nhonga ya yena hi voko, a yi tlakusela ehenhla ka mati hinkwawo ya le Egipta, emilambyeni, ni le tindleleni ta mati, ni le maqhivini, ni le mativeni hinkwawo, kutani mati ya kona ma ta hundzuka ngati. Tiko hinkwaro ra Egipta ri ta tala hi ngati, yi ta va kona ni le swibyeni swo vatliwa ni le makhuwaneni.
Kutani Muxe na Aroni va endla hilaha HOSI Xikwembu xi leriseke hakona: Aroni a tlakusa nhonga emahlweni ka Faro ni malandza ya yena, a ba mati ya nambu, kutani hinkwawo ma hundzuka ngati.
Tinhlampfi ta nambu ti fa, nambu wu sungula ku nun'hwa, kutani vanhu va Egipta va tsandzeka ku nwa mati ya kona; tiko ra Egipta hinkwaro ri tala hi ngati.
Kambe vangoma va tiko ra Egipta na vona va endlisa sweswo hi migilo-gilo ya vona; hikokwalaho Faro a ya emahlweni a tinonon'hwisa, a nga yingisi Muxe na Aroni, tani hilaha HOSI Xikwembu a xi vurile hakona.
Kutani Faro a tlhelela entsindza; leswi humeleleke a swi nga n'wi khumbanga nikutsongo.
Vanhu hinkwavo va tiko ra Egipta va famba va cela swihlovo eribuweni ra nambu, va lava mati yo nwa, hikuva a va nga ha koti ku nwa lawa yo huma enambyeni wa Nilo.
Swi tekile masiku ya 7, ku sukela loko HOSI Xikwembu xi bile mati ya nambu.
Kutani HOSI Xikwembu xi ku ka Muxe: Famba eka Faro, u ya n'wi byela leswaku mina HOSI Xikwembu ndzi vurisa sweswo, ndzi ri: ‘Tshika vanhu va mina va famba va ya ndzi gandzela.
Loko u ala ku va tshika va famba, ndzi ta ba tiko ra wena matlhelo hinkwawo hi khombo ra mintlambya.
Nambu wu ta tala hi mintlambya, yi kondza yi huma yi ta emutini wa wena, ni le ndlwini ya wena, ni le masangwini ya wena, ni le tindlwini ta malandza ya wena, ni le ka vanhu va tiko ra wena, ni le swibyeni swa le xitangeni.
Mintlambya yi ta tlula yi tshama ehenhla ka wena, ni le henhla ka vanhu va wena, ni le henhla ka malandza ya wena hinkwawo.’
Kutani HOSI Xikwembu xi ku ka Muxe: Lerisa Aroni leswaku a teka nhonga ya yena hi voko, a yi tlakusela ehenhla ka milambu, ni le henhla ka tindlela ta mati, ni le henhla ka maqhivi, a vangela tiko ra Egipta khombo ra mintlambya.
Hiloko Aroni a tlakusela voko ra yena ehenhla ka mati ya Egipta, kutani mintlambya yi huma yi tata tiko hinkwaro.
Kambe vangoma na vona va endlisa sweswo hi migilo-gilo ya vona, va vanga mintlambya etikweni ra Egipta.
Kutani Faro a vitana Muxe na Aroni, a ku ka vona: Khongelani mi kombela HOSI Xikwembu leswaku xi susa mintlambya laha ka mina, ni le ka vanhu va mina; hi kona ndzi nga ta tshika vanhu, va famba va ya humesela HOSI Xikwembu emagandzelo.
Muxe a hlamula a ku: Swi le ka wena ku lerisa nkarhi lowu ndzi nga ta khongela ha wona, ndzi mi kombelela, wena ni malandza ya wena ni vanhu va wena, leswaku mintlambya yi susiwa eka wena, ni le tindlwini ta wena, yi sala enambyeni ntsena.
Kutani Faro a ku: Mundzuku! Muxe a ku: Swi ta va hilaha u vulaka hakona, u ta tiva leswaku ku hava loyi a fanaka na HOSI Xikwembu xa hina.
Mintlambya yi ta suka eka wena ni le tindlwini ta wena ni le ka malandza ya wena ni ka vanhu va wena; yi ta sala enambyeni ntsena.
Hiloko Muxe na Aroni va suka va huma eka Faro; Muxe a huwelela eka HOSI Xikwembu hi tlhelo ra mintlambya leyi xi yi vangeleke Faro.
HOSI Xikwembu xi endla hilaha Muxe a kombeleke hakona: Mintlambya yi fa etindlwini, ni le swivaveni, ni le masin'wini
kutani Vaegipta va yi hlengeleta hi tinhulu, tiko hinkwaro ri nun'hwa hi yona.
Kambe loko Faro a kuma nkarhi wo hefemula, a tlhela a tinonon'hwisa, a nga yingisi Muxe na Aroni, hilaha HOSI Xikwembu a xi vurile hakona.
Kutani HOSI Xikwembu xi ku ka Muxe: Lerisa Aroni leswaku a tlakusa nhonga ya yena, a ba hansi leswaku ritshuri ri hundzuka tinhwala etikweni hinkwaro ra Egipta.
Kutani va endlisa sweswo: Aroni a tlakusa voko, a ba hansi hi nhonga, kutani ku huma tinhwala, ti pomela vanhu ni swifuwo swa vona, ritshuri hinkwaro ri hundzuka tinhwala, ematlhelweni hinkwawo ya tiko ra Egipta.
Kwalaho vangoma va ringeta ku vanga tinhwala hi migilo-gilo ya vona, kambe va tsandzeka. Tinhwala a ti tele ehenhla ka vanhu ni swifuwo.
Kutani vangoma va ku ka Faro: Lowu i ntirho wa Xikwembu! Kambe Faro a tinonon'hwisa, a nga yingisi Muxe na Aroni, hilaha HOSI Xikwembu a xi vurile hakona.
Kutani HOSI Xikwembu xi ku ka Muxe: Pfuka nimpundzu swinene, u ya sivelela Faro loko a huma a ya enambyeni, u n'wi byela leswaku mina HOSI Xikwembu ndzi vurisa sweswo, ndzi ri: ‘Tshika vanhu va mina va famba va ya ndzi humesela magandzelo.
Loko u nga lavi ku tshika vanhu va mina va famba, u ta swi vona! Ndzi ta ku rhumela mabawa, wena ni malandza ya wena ni vanhu va wena, ma nghena ni le tindlwini ta wena; mabawa ma ta tala etindlwini ta vanhu va Egipta, ma funengeta ni misava leyi va akeke ka yona.
Kambe hi siku ra kona, ndzi ta hlawula muganga wa le Goxeni, laha vanhu va mina va tshamaka kona; a ku nga vi na mabawa kona, u ta kala u swi tiva wena Faro leswaku hi mina ndzi nga HOSI laha misaveni.
Hikokwalaho, ndzi ta kutsula vanhu va mina ndzi va hambanisa ni vanhu va wena. Xikombiso lexi xi ta humelela mundzuku.’
Kutani HOSI Xikwembu xi endlisa sweswo: Xi rhumela papa lerikulu ra mabawa emutini wa Faro ni le mitini ya malandza ya yena, tiko hinkwaro ra Egipta ri xanisiwa hi mabawa lawa.
Kutani Faro a vitana Muxe na Aroni, a ku ka vona: Fambani mi ya humesela Xikwembu xa n'wina emagandzelo, kambe mi ri kwala tikweni leri.
Muxe a hlamula a ku: E-e, sweswo swi ta va swi hoxekile, hikuva hi ta humesela HOSI Xikwembu xa hina emagandzelo lama nga tshukaka ma khunguvanyisa Vaegipta. Loko hi tshuka hi humesa magandzelo lama yilaka emahlweni ka Vaegipta, xana a va nga hi khandli hi maribye va hi dlaya ke?
Hina hi fanele ku teka riendzo ra masiku manharhu, hi ya emananga hi ya humesela HOSI Xikwembu xa hina emagandzelo lawa xi nga ta hi lerisa wona.
Kutani Faro a hlamula a ku: Ndzi ta mi tshika mi famba mi ya humesela HOSI Xikwembu xa n'wina emagandzelo emananga, ntsena mi nga yi kule ngopfu. Ndzi khongeleleni!
Kutani Muxe a ku: Vona, sweswi ndzi humaka laha ka wena, ndzi ta khongela HOSI Xikwembu leswaku mundzuku mabawa ma suka laha ka wena Faro, ma suka ni le ka malandza ya wena ni le ka vanhu va wena; ntsena u nga ha engeti u tlanga hi hina, hi ku sivela vanhu va hina ku ya humesela HOSI Xikwembu emagandzelo.
Kavaloko Muxe a huma eka Faro, a ya khongela HOSI Xikwembu.
Kutani HOSI Xikwembu xi endla hilaha Muxe a kombeleke hakona: Xi susa mabawa eka Faro, ni le ka malandza ya yena, ni le ka vanhu va yena, ku nga sali na rin'we ra wona.
Kambe Faro a tlhela a tinonon'hwisa, a nga va tshiki vanhu leswaku va famba.
Kutani HOSI Xikwembu xi ku ka Muxe: Yana u ya nghena emutini wa Faro, u ya n'wi byela leswaku mina HOSI Xikwembu xa Vaheveru ndzi vurisa sweswo, ndzi ri: ‘Tshika vanhu va mina va famba va ya ndzi gandzela.
Loko u nga va tshiki va famba, u ala u va khomeleta
mina HOSI Xikwembu ndzi ta ba swifuwo swa wena leswi nga madyelweni, hi xirha lexo chavisa swinene lexi nga ta wela tihanci, ni timbhongolo, ni tikamela, ni tihomu, ni tinyimpfu ni timbuti.
Kambe mina HOSI Xikwembu ndzi ta hlawula swifuwo swa Vaisraele eka swifuwo swa Vaegipta, leswaku ku nga tshuki ku fa ni xin'we xa leswi swi nga swa Vaisraele.’
Kutani HOSI Xikwembu xi veka nkarhi xi ku: Swilo leswi ndzi ta swi endla mundzuku laha tikweni, mina HOSI.
Kunene hi siku leri tlhandlamaka, HOSI Xikwembu xi endla mhaka leyi: Swifuwo swa Vaegipta swi fa hinkwaswo, kambe eka swifuwo swa Vaisraele a ku fanga ni xin'we.
Loko Faro a vutisisa, a twa leswaku ni xin'we xa swifuwo swa Vaisraele a xi fanga; kambe hambiswiritano, a ya emahlweni a tinonon'hwisa, a nga tshiki vanhu leswaku va famba.
Kutani HOSI Xikwembu xi ku ka Muxe na Aroni: Nusani nkuma exitikweni, kutani Muxe ú ta wu haxa ehenhla, emahlweni ka Faro.
Kutani wu ta hundzuka ritshuri etikweni hinkwaro ra Egipta, wu vanga matshumba lama nga ta baleka, ma endla swilondza eka vanhu ni swifuwo, ematlhelweni hinkwawo ya tiko.
Kwalaho va nusa nkuma exitikweni, va ya yima emahlweni ka Faro, kutani Muxe a wu haxa ehenhla. Kavaloko nkuma wu vanga matshumba, ma endla swilondza eka vanhu ni swifuwo.
Vangoma a va swi kotanga ku ya humelela emahlweni ka Muxe na Aroni, hikuva a va tele matshumba, ku fana ni Vaegipta van'wana hinkwavo.
Kambe HOSI Xikwembu xi nonon'hwisa mbilu ya Faro, a nga yingisi Muxe na Aroni, tanihilaha a xi byerile Muxe hakona.
Kutani HOSI Xikwembu xi ku ka Muxe: Pfuka nimpundzu swinene, u ya sivelela Faro, u n'wi byela leswaku mina HOSI Xikwembu xa Vaheveru ndzi vurisa sweswo ndzi ri: ‘Tshika vanhu va mina va famba va ya ndzi gandzela.
Makhombo hinkwawo lawa ndzi nga ta ma rhumela sweswi, ndzi ta ma rhumela eka wena, ni le ka malandza ya wena, ni le ka vanhu va wena, u ta tiva leswaku emisaveni hinkwayo a nga kona la fanaka na mina.
Loko a ndzi swi lavile, ingi ndzi tirhisile matimba ya mina khale ndzi ku ba hi ntungu, wena ni vanhu va wena, kutani sweswi a mi ta va mi herisiwile laha misaveni.
Kambe ndzi ku tshikile u hanya, xikongomelo xa kona ku ri ku ku komba matimba ya mina, leswaku vito ra mina ri ta twarisiwa emisaveni hinkwayo.
Na sweswi, wa ha ya emahlweni u tikurisa, hi ku ala ku tshika vanhu va mina va famba.
Hikokwalaho mundzuku kwalomu ka minkarhi yoleyi, ndzi ta vanga xihangu lexikulu, lexi ku sukela loko tiko ra Egipta ri tumbuluka ku fikela namuntlha xi nga si tshamaka xi va kona.
Kutani sweswi, lerisa leswaku swifuwo swa wena ni swilo swa wena hinkwaswo leswi nga enhoveni swi hlayisiwa endhawini leyi sirheleriweke, hikuva hinkwaswo leswi nga ta ka swi nga vuyisiwanga ekaya, hambi vanhu kumbe swifuwo, swi ta weriwa hi xihangu swi fa.’
A ku ri ni van'wana exikarhi ka malandza ya Faro lava tshukisiweke hi rito ra HOSI Xikwembu, kutani va hatlisa va nghenisa mahlonga ya vona ni swifuwo swa vona etindlwini.
Kambe lava a va nga ri na mhaka ni rito ra HOSI Xikwembu, va tshika mahlonga ya vona ni swifuwo swa vona enhoveni.
Kutani HOSI Xikwembu xi ku ka Muxe: Tlakusela voko ra wena ehenhla, leswaku ku ta wa xihangu etikweni hinkwaro ra Egipta; xi ta wela vanhu, ni swifuwo, ni swimilana emasin'wini, ematlhelweni hinkwawo ya tiko ra Egipta.
Kutani Muxe a tlakusa nhonga ya yena a komba ehenhla, kutani HOSI Xikwembu xi pfumisa tilo, xi rhumela ni xihangu, rihati ri ba ri nghena ehansi. HOSI Xikwembu xi wisa xihangu etikweni ra Egipta
kutani xi wa xi pfangene ni rihati. Xihangu xa kona a xi chavisa swinene; hi mpfhuka xa loko vanhu va akile etikweni ra Egipta, xihangu xo tano a xi nga si tshama xi va kona.
Hinkwaswo leswi a swi ri erivaleni etikweni ra Egipta, hambi vanhu kumbe swifuwo, swi biwa hi xihangu swi fa; xihangu xi dlayetela ni swimilana hinkwaswo emasin'wini, xi tshovelela ni mirhi hinkwayo enhoveni.
Muganga lowu xihangu xi nga wangiki eka wona, a wu ri wa le Goxeni ntsena, laha Vaisraele a va tshama kona.
Faro a rhuma vanhu, va ya vitana Muxe na Aroni, kutani a ku ka vona: Sweswi ndza pfumela leswaku ndzi dyohile. HOSI Xikwembu a xi na nandzu, nandzu wu na mina ni vanhu va mina.
Hi khongeleleni eka HOSI Xikwembu, hikuva tilo leri ni xihangu lexi swi hi karhatile ku ringana; ndzi ta mi tshika mi famba, a mi nga ha kali mi tshama.
Muxe a ku ka yena: Sweswi ndzi nga ta huma laha ka wena, ndzi ta tlakusa mavoko ya mina ndzi khongela HOSI Xikwembu; tilo ri ta yima, naswona a ku nga ha vi na xihangu, kutani hi kona u nga ta tiva leswaku misava i ya HOSI Xikwembu.
Kambe ndza swi tiva leswaku wena ni malandza ya wena, ni sweswi a mi si va ni xichavo eka HOSI Xikwembu.
(Swimila swa ntsembyani ni swa maxalana swi herisiwile hi xihangu, hikuva maxalana a ma ri karhi ma vupfa, ntsembyani wona a wa ha ku baleka swiluva.
Kambe swimilana swa tikoroni a swi herisiwanga, hikuva swona swa hlwela ku rhumbuka.)
Kutani Muxe a suka eka Faro, a huma emutini, a tlakusa mavoko ya yena a khongela HOSI Xikwembu; kutani tilo ni xihangu swi yima, na yona mpfula yi hangalaka.
Loko Faro a vona leswaku mpfula ni xihangu ni tilo swi yimile, a engeta a dyoha, a tinonon'hwisa, yena ni malandza ya yena.
Kutani Faro a tinonon'hwisisa sweswo, a nga tshiki vanhu va Israele leswaku va famba, tanihilaha HOSI Xikwembu a xi vurile hakona, hi nomo wa Muxe.
Kutani HOSI Xikwembu xi ku ka Muxe: Yana u ya nghena emutini wa Faro. Ndzi nonon'hwisile mbilu ya yena ni timbilu ta malandza ya yena, leswaku ndzi ta humesa swikombiso swa mina exikarhi ka vona
kutani wena u ta rungulela vana va wena ni vatukulu va wena hilaha ndzi tlangeke hi Vaegipta hakona; u ta va hlayela ni swikombiso leswi ndzi swi humeseke exikarhi ka Vaegipta, kutani mi ta tiva leswaku hi mina HOSI Xikwembu.
Kavaloko Muxe na Aroni va ya nghena emutini wa Faro, va fika va ku: HOSI Xikwembu, xi nga Xikwembu xa Vaheveru, xi vurisa sweswo xi ku: ‘Xana u ta ala ku titsongahata emahlweni ka mina ku fikela rini ke? Tshika vanhu va mina va famba, va ya ndzi gandzela.
Loko u ala ku tshika vanhu va mina va famba, tiva leswaku mundzuku ndzi ta tisa tinjiya ematlhelweni hinkwawo ya tiko ra wena.
Tinjiya leti ti ta funengeta hinkwako laha hansi, ku sala ku nga ha vonaki; ti ta dya swilo swa n'wina leswi poneke xihangu, ti dya ni mirhi ya n'wina hinkwayo leyi hlukeke enhoveni.
Tindlu ta wena, ni ta malandza ya wena, ni ta vanhu hinkwavo va Egipta, ti ta tala hi tinjiya leti hambi va ri vatata wa wena ni vakokwa wa wena va nga si ti vonaka, hi mpfhuka va velekiwa ku fikela namuntlha!’  Kutani Muxe a hundzuluka, a huma eka Faro.
Hiloko malandza ya Faro ma ku ka yena: Xana wanuna loyi ú ta hi vangela makhombo ku fikela rini xana? Pfumela leswaku ku famba vavanuna, va ya gandzela HOSI Xikwembu xa vona. Xana ni sweswi a wu si swi vona leswaku tiko ra Egipta ra lova, xana?
Kavaloko Muxe na Aroni va tlhela va vitaniwa eka Faro, kutani a ku ka vona: Mi nga ya mi ya humesela HOSI Xikwembu emagandzelo; kambe i vamani lava faneleke ku famba xana?
Muxe a hlamula a ku: Hi fanele ku famba hinkwerhu, hambi va ri lavatsongo kumbe lavakulu. Hambi va ri vana va hina va majaha kumbe vanhwana, hi ta famba na vona; na tona timbuti ni tinyimpfu ni tihomu ta hina, a ti nga sali, hikuva hi ta va ni nkhuvo wo tlangela HOSI Xikwembu.
Kutani Faro a ku ka vona: Loko ndzo mi tshika mi famba ni mindyangu ya n'wina, swi ta vula leswaku HOSI Xikwembu xi na n'wina! Swa vonaka leswaku mi le ku lukeni ka makungu layo biha.
E-e, loko ku ri leswaku mi tsakela ku ya humesela HOSI Xikwembu emagandzelo, a ku fambe vavanuna ntsena! Kwalaho, Muxe na Aroni va hlongoriwa, va suka emahlweni ka Faro.
Kutani HOSI Xikwembu xi ku ka Muxe: Tlakusela voko ra wena ehenhla ka tiko ra Egipta, leswaku tinjiya ti ta haha ti nghena etikweni, ti herisa swimilana hinkwaswo leswi poneke xihangu, ematlhelweni hinkwawo ya tiko.
Hiloko Muxe a tlakusela nhonga ya yena ehenhla ka tiko ra Egipta; kutani HOSI Xikwembu xi hungisa moya wo huma evuxeni; wu hunga siku ra kona hinkwaro ni vusiku hinkwabyo. Loko ri xa, moya lowu a wu nghenisile tinjiya.
Kutani tinjiya ti haha ti nghena etikweni ra Egipta, ti phatsama ematlhelweni hinkwawo ya rona. Tinjiya to tarisa sweswo a ti nga si tshama ti voniwa, naswona ti nga ka ti nga ha voniwi
ti funengeta hinkwako laha hansi, ku sala ku lo tshwukelana hi tona. Ti dyetetela swimilana hinkwaswo etikweni, ti dya ni mihandzu hinkwayo ya mirhi leyi poneke xihangu; a ti siyanga ni xilo ni xin'we xa rihlaza ematlhelweni hinkwawo ya tiko ra Egipta, ti dya hambi yi ri mirhi kumbe swimila-milani emasin'wini.
Kutani Faro a hatla a vitana Muxe na Aroni, a ku ka vona: Ndzi dyohele HOSI Xikwembu xa n'wina, ndzi dyohele na n'wina.
Hikokwalaho, ndzi kombela leswaku mi ndzi rivalela swidyoho swa mina, kan'we ntsena; naswona ndzi khongeleleni eka HOSI Xikwembu xa n'wina, leswaku xi bakanyela kule na mina khombo leri ra tinjiya.
Kutani Muxe a huma eka Faro, a ya khongela HOSI Xikwembu.
Hiloko HOSI Xikwembu xi tlherisa moya, xi wu hungisa wu huma evupeladyambu, wu vunga tinjiya wu ya ti chela eka Lwandle-ro-Tshwuka; ematlhelweni hinkwawo ya tiko ra Egipta, a ku salanga ni njiya ni yin'we.
Kambe HOSI Xikwembu xi nonon'hwisa mbilu ya Faro, a nga tshiki vanhu va Israele va famba.
Kutani HOSI Xikwembu xi ku ka Muxe: Tlakusela voko ra wena ehenhla, u vanga xinyami etikweni ra Egipta, lexi nga ta endla leswaku vanhu va gugurhuteka kunene.
Hiloko Muxe a tlakusela voko ra yena ehenhla, kutani ku va ni xinyami lexo chavisa masiku manharhu, etikweni hinkwaro ra Egipta.
Masiku manharhu lawa, vanhu va Egipta a va nga ha koti ni ku vonana; ni ku huma etindlwini a va nga ha humi; kambe hinkwako laha vanhu va Israele a va tshama kona a ku ri ni ku vonakala.
Kutani Faro a vitana Muxe na Aroni, a ku ka vona: Yanani mi ya humesela HOSI Xikwembu emagandzelo; mindyangu ya n'wina yi nga famba na n'wina, kambe timbuti ni tinyimpfu ni tihomu ta n'wina, tona ta sala!
Kambe Muxe a hlamula a ku: Xana u ta hi nyika swo humesa magandzelo lama dyiwaka ni lama hisiwaka, hi gandzela HOSI Xikwembu ha swona, xana?
Swifuwo swa hina, hi fanele ku famba na swona; a ku nga sali ni xinyondzwana xa swona ni xin'we, hikuva hi ta pambula swifuwo swin'wana exikarhi ka swona, hi tlhavela HOSI Xikwembu xa hina; naswona a hi si tiva leswaku hi ta xi humesela yini, swi ta tiveka ntsena loko hi fikile kwale.
Hambiswiritano, HOSI Xikwembu xi nonon'hwisa mbilu ya Faro, a ala ku va tshika va famba.
Kwalaho Faro a ku ka Muxe: Suka mahlweni ka mina u famba! Tivonele leswaku ni siku ni rin'we ndzi nga ha ku voni; loko ndzo ku vona, u file!
Kutani Muxe a ku: Tanihilaha u vulaka hakona, u nga ka u nga ha ndzi voni, ni siku ni rin'we!
Kutani HOSI Xikwembu xi ku ka Muxe: Ndza ha ta vangela Faro ni Vaegipta khombo rin'we ro hetelela; endzhaku ka swona, ú ta mi tshika mi famba; ku mi tshika ka swona, ú to mi hlongola kunene.
Sweswi, hlamusela Vaisraele, vavanuna ni vavasati, leswaku hinkwavo va kombela swo bomba ha swona swa silivhere ni nsuku eka vaakelani va vona.
Kutani HOSI Xikwembu xi endla leswaku Vaisraele va tsakeriwa hi Vaegipta. Naswona, etikweni ra Egipta, Muxe a a ri munhu wo chaviseka swinene emahlweni ka malandza ya Faro ni vaaki va tiko.
Kutani Muxe a ku ka Faro: HOSI Xikwembu xi vurisa sweswo xi ri: ‘Exikarhi ka vusiku, ndzi ta rhendzeleka na tiko ra Egipta.
Xin'wana ni xin'wana lexi nga xa mativula etikweni ra Egipta, xi ta fa, ku sukela eka mativula ya Faro loyi vuhosi a byi ta va bya yena, ku fika ni le ka mativula ya nandza wa xisati loyi a silaka mavele, swi ya katsa ni mativula hinkwawo ya swifuwo.
Hikokwalaho, ematlhelweni hinkwawo ya tiko, ku ta va ni xirilo lexikulu exikarhi ka Vaegipta; xirilo lexo tano, a xi si tshama xi va kona, naswona a xi nga pfuki xi vile kona nakambe.
Kasi, exikarhi ka Vaisraele hinkwavo, a ku nga vi na munhu kumbe xifuwo lexi nga ta vukuriwa hi mbyana. Hi kona mi nga ta tiva leswaku mina HOSI Xikwembu ndzi hlawula Vaisraele eka Vaegipta.’
Muxe a engeta a ku: Hikwalaho ka leswi, malandza ya wena hinkwawo, ma ta rhelela ma ta ka mina, ma ndzi nkhinsamela, ma ku: ‘Suka u famba, wena ni vanhu hinkwavo lava u va rhangelaka emahlweni.’ Kutani hi kona ndzi nga ta famba. Kwalaho Muxe a huma eka Faro a hlundzukile swinene.
HOSI Xikwembu a xi byerile Muxe xi ku: Ku endlela leswaku swihlamariso swa mina swi andza etikweni ra Egipta, Faro a nga ka a nga ku yingisi.
Hakunene, hambileswi Muxe na Aroni va endleke swihlamariso leswi emahlweni ka Faro, HOSI Xikwembu xi nonon'hwisile mbilu ya yena, kutani a ala ku tshika vanhu va Israele va famba, va huma etikweni ra yena.
HOSI Xikwembu xi byela Muxe na Aroni etikweni ra Egipta, xi ku
N'hweti leyi eka n'wina yi ta va yo sungula ya tin'hweti hinkwato, mi ta sungula lembe ha yona.
Vitanani Vaisraele hinkwavo, mi va byela leswaku, hi siku ra vukhume ra n'hweti leyi, va lavela mindyangu ya vona swinyimpfana kumbe swimbutana, xin'we hi ndyangu
loko va ndyangu wun'we va vona leswaku va ta tsandzeka ku dya xifuwo va heta va ri voxe, va fanele ku twanana ni vaakelani va vona, va lava xifuwo xin'we, va avelana xona hi ku landza nhlayo ya vona, ni leswi munhu un'wana ni un'wana a nga ta dya swona.
Xifuwo xa kona xi fanele ku va xinyimpfana xa khuna kumbe ximbutana xa xiphongho, xa lembe rin'we, lexi nga solekiki
xi hlayisiwa ku fikela siku ra vu-14 ra n'hweti leyi, kutani hi siku leri, Vaisraele hinkwavo va ta hlengeletana, va tlhava swifuwo swa vona hi minkarhi ya madyambu.
Kutani va fanele ku teka ngatinyana va xuva ha yona marimba ya timbanti ematlhelo ni le henhla, etindlwini leti va nga ta dyela eka tona nyama ya swifuwo.
Nyama leyi, yi fanele ku dyiwa vusiku bya kona, yi oxiwile kunene, va yi dya ni xinkwa xo-ke-comela, ni matsavu lama bavaka.
Nyama ya xifuwo yi nga tshuki yi dyiwa yi ri yimbisi, kumbe yi swekiwile hi mati hi mukhuva wihi na wihi; kambe a yi dyiwe yi oxiwile, ku oxiwa ni nhloko ya kona, ni manqina, ni swa le ndzeni.
Naswona, eka xona, ku nga tshuki ku va ni leswi nga ta salela mundzuku; loko ri xa ka ha sale swin'wana, swi hiseni.
Loko mi dya xifuwo lexi, mi fanele ku va mi tikhamile, mi ambarile tintanghu, mi khomile tinhonga emavokweni; naswona, mi dya hi ku hatlisa. Hi wona nkhuvo wa Paseka lowu endleriwaka mina HOSI.
Hi vusiku byebyo, ndzi ta tsemakanya tiko ra Egipta, ndzi lovisa mativula hinkwawo ya Vaegipta, mativula ya vanhu ni ya swifuwo; swikwembu hinkwaswo swa Egipta, ndzi ta swi avanyisa: Hi mina HOSI.
Loko mi ri n'wina, swi ta tikomba hi ngati lomu mi nga ta va mi ri kona; loko ndzi vona ngati, ndzi ta hundza ntsena ndzi nga mi khumbi. Khombo a ri nga mi weli ri mi herisa, loko ndzi ri karhi ndzi lovisa tiko ra Egipta.
Siku leri, mi fanele ku ri tsundzuka; ri ta va siku leri mi nga ta endla nkhuvo wo tlangela HOSI Xikwembu ha rona. Nkhuvo lowu wu ta va xiboho ni le ka hinkwavo lava nga ta velekiwa, hilaha ku nga heriki.
Hi masiku ya 7, mi fanele ku dya xinkwa xo-ke-comela. Hi siku ro sungula, susani comela emindyangwini ya n'wina, hikuva munhu loyi a nga ta dya leswi nga ni comela exikarhi ka masiku lawa ya 7, ú ta hlongoriwa erixakeni ra Israele.
Hi siku ro sungula, mi fanele ku hlengeletana mi gandzela HOSI Xikwembu, ni le ka siku ra vu-7 a swi ve tano. Hi masiku lawa, mi nga tshuki mi endla ntirho ni wun'we; ntsena un'wana ni un'wana a nga tiswekela swakudya leswi a nga ta dya swona.
Hlayisani siku leri ra nkhuvo wa xinkwa xo-ke-comela, hikuva hi rona siku leri ndzi humeseke mintshungu ya n'wina etikweni ra Egipta ha rona; ri endleni siku ra xiboho, eka n'wina ni ka lava nga ta velekiwa, hilaha ku nga heriki.
Ku sukela madyambu ya siku ra vu-14 eka n'hweti yo sungula, ku ya fikela madyambu ya siku ra 21, mi fanele ku dya xinkwa lexo-ke-comela.
Eka masiku lawa ya 7, mi nga tshuki mi va ni comela emindyangwini ya n'wina, hikuva munhu loyi a nga ta dya leswi nga ni comela, hambi a ri muluveri kumbe munhu wa rixaka ra Israele, ú ta hlongoriwa exikarhi ka Vaisraele.
Emindyangwini ya n'wina, mi fanele ku dya xinkwa xo-ke-comela, mi nga tshuki mi dya lexi nga ni comela.
Kutani Muxe a vitana vakulukumba va Israele hinkwavo, a ku ka vona: Hatlisani mi lavela mindyangu ya n'wina swinyimpfana, mi swi tlhavela nkhuvo wa Paseka.
Tshovani rhavi ra ximudyana xa hisopa, mi ri peta enkambanini lowu nga ni ngati ya xifuwo, kutani mi xuva ha yona marimba ya rivanti, ematlhelo ni le henhla; naswona ku nga tshuki ku va na un'we wa n'wina loyi a humaka endlwini ya yena ku kondza ri xa.
Kutani loko HOSI Xikwembu xi tsemakanya tiko ra Vaegipta ku va lovisa, xi ta vona ngati erimbeni ra le henhla ni le marimbeni ya le matlhelo ya rivanti, kutani xi ta ri hundza ntsena; xi nga ka xi nga pfumeleri loyi a rhumiweke ku dlaya, a nghena etindlwini ta n'wina ku ta mi lovisa.
Timhaka leti, mi fanele ku ti hlayisa; a ti ve xiboho, eka n'wina ni ka vatukulu va n'wina, hilaha ku nga heriki.
Loko mi fika etikweni leri HOSI Xikwembu xi tshembiseke ku mi nyika rona, mi ta hlayisa maendlele lawa ya nkhuvo.
Kutani loko vana va n'wina va mi vutisa va ku: ‘Xana mi endlela yini nkhuvo lowu xana?’
Kavaloko Vaisraele va nkhinsama hi matsolo, va khongela
kutani va ya endla hilaha HOSI Xikwembu xi leriseke Muxe na Aroni ha kona.
Exikarhi ka vusiku, HOSI Xikwembu xi lovisa mativula hinkwawo etikweni ra Egipta, ku sukela eka mativula ya Faro loyi vuhosi a byi ta va bya yena, ku fika eka mativula ya lava khomiweke enyimpini va pfaleriwa, ni le ka mativula hinkwawo ya swifuwo.
Vusiku byebyo, Faro ni malandza ya yena hinkwawo, ni vanhu hinkwavo va Egipta, va pfuka; etikweni hinkwaro ra Egipta, a ku ri ni nkosi lowukulu, hikuva a ku ri hava muti lowu a ku nga ri na rifu eka wona.
Kutani Faro a vitana Muxe na Aroni ka ha ri vusiku, a ku ka vona: Hatlisani mi suka exikarhi ka vanhu va mina; tekani Vaisraele mi huma na vona etikweni, mi ya humesela HOSI Xikwembu emagandzelo, hilaha mi kombeleke hakona!
Tekani tinyimpfu ni timbuti ni tihomu ta n'wina, hilaha mi kombeleke hakona, kutani mi huma etikweni. Na mina, mi ndzi kombelela minkateko!
Vanhu va Egipta va hatlisisa Vaisraele, va va hlongola etikweni, hikuva a va ku: Hi ta fa hi hela hinkwerhu.
Kutani Vaisraele va teka mapa yo pfuva xinkwa ma nga si cheriwa comela, va famba na wona, va phutsela swibya swo pfuvela eka swona hi minceka ya vona, kutani va swi pakatsa emakatleni.
Vaisraele va endla ni leswi Muxe a a va lerisile swona: Va kombela swo bomba ha swona swa silivhere ni nsuku eka Vaegipta, va kombela ni swo ambala.
Naswona, HOSI Xikwembu xi endla leswaku Vaisraele va tsakeriwa hi Vaegipta, va nyikiwa leswi va swi kombelaka. Hi ndlela leyi, Vaisraele va tekela Vaegipta swilo swa vona.
Kutani Vaisraele va suka eRamsese, va khoma ndlela yo ya eSukoti, hi milenge; a va ri vavanuna va kwalomu ka 600 000, ni mindyangu ya vona.
Va fambile ni vanhu lavo tala va tinxaka tin'wana, ni mintlhambi yo tala ngopfu ya tinyimpfu ni timbuti ni tihomu.
Leswi va nga kumangiki ni nkarhi wo tiswekela timbuva, hikwalaho ka ku hlongoriwa etikweni ra Egipta, va tiswekerile swinkwa leswo-ke-comela hi mapa lawa va humeke na wona le Egipta, lawa va nga ma pfuva ma nga ri na comela.
Vanhu va Israele va tshamile malembe ya 430 etikweni na Egipta.
Loko ku hundzile malembe ya 430, hi siku roleri ra nkhuvo, mintshungu hinkwayo ya HOSI Xikwembu yi humile etikweni ra Egipta.
Vusiku lebyi, eka HOSI Xikwembu byi vile bya murindzelo wa ku humesa Vaisraele etikweni ra Egipta; hikokwalaho, eka Vaisraele hinkwavo va minkarhi hinkwayo, vusiku byolebyi i bya murindzelo wa ku tlangela HOSI Xikwembu.
nkhuvo wa Paseka.
Hlonga rin'wana ni rin'wana leri xaviweke hi mali, ri nga dya, loko mi rhangile hi ku ri yimbisa.
Munhu wo ta a famba, ni munhu loyi a thoriweke, va nga tshuki va dya Paseka.
Xifuwo xa Paseka xi fanele ku dyeriwa endlwini leyi xi tlhaveriweke eka yona. Ku nga tshuki ku va ni nyama niyitsongo leyi tekiwaka yi humeseriwa ehandle; naswona, mi nga tshuki mi tshova rhambu ni rin'we ra xifuwo xa kona.
Ntshungu hinkwawo wa Vaisraele wu fanele ku dya nkhuvo lowu.
Loko munhu wa le handle a luverile eka n'wina, kutani a navela ku tlangela HOSI Xikwembu hi ku dya nkhuvo wa Paseka, vavanuna va muti wa yena hinkwavo va fanele ku yimbisiwa; hi kona a nga ta nghena enkhubyeni wa Paseka a dya; ú ta langutiwa ku fana ni munhu loyi a velekiweke etikweni ra Israele. Kambe ku nga vi na munhu na un'we wo ka a nga yimbisiwanga, la nga ta dya Paseka.
Eka munhu wa rixaka ra Israele, ni le ka munhu wa le handle loyi a luveleke erixakeni ra Israele, ku ta tirha nawu wun'we.
Kutani Vaisraele hinkwavo va endla hinkwaswo leswi HOSI Xikwembu xi leriseke Muxe na Aroni, va nga siyi nchumu.
Hi siku rorero ra nkhuvo, HOSI Xikwembu xi humesile Vaisraele etikweni ra Egipta, hi mintshungu ya vona.
HOSI Xikwembu xi lerisa Muxe xi ku
U fanele ku hlawula mativula hinkwawo ya vanhu ni ya swifuwo, u ma nyiketa eka mina; hinkwaswo leswi rhangeke ku velekiwa, exikarhi ka Vaisraele kumbe eka swifuwo swa vona, i swa mina.
Kutani Muxe a byela vanhu, a ku: Siku leri, mi nga tshuki mi ri rivala, hikuva hi rona siku leri HOSI Xikwembu xi mi humeseke hi matimba ya xona etikweni ra Egipta, laha a mi ri mahlonga kona. Hi siku leri, mi nga tshuki mi dya xinkwa lexi nga ni comela.
Namuntlha, hi n'hweti leyi ya Abibi, ma huma etikweni ra Egipta.
Kutani mi hamba mi endla nkhuvo lowu hi n'hweti yoleyi, loko HOSI Xikwembu xi ta va xi mi fikisile etikweni leri xi tshembiseke vatata wa n'wina leswaku xi ta mi nyika rona, ri nga tiko ra Vakanana, ni Vahiti, ni Vaamori, ni Vahivhi, ni Vayebusi, leri khulukaka ntswamba ni vulombe.
Mi fanele ku dya xinkwa lexo-ke-comela masiku ya 7, kutani hi siku ro hetelela ri nga ra vu-7, mi endla nkhuvo wo tlangela HOSI Xikwembu.
Hi masiku lawa ya 7, mi dya xinkwa lexo-ke-comela ntsena; mi nga tshuki mi va ni xinkwa xa comela, kumbe comela hi xoxe, emitini ya n'wina hinkwayo.
Hi siku rero ra nkhuvo, mi fanele ku byela vana va n'wina, mi ku: ‘Hi endla leswi hikwalaho ka mintirho leyi HOSI Xikwembu xi hi endleleke yona, siku hi humeke le Egipta.’
Nkhuvo lowu wu ta va xitsundzuxo eka n'wina, ku fana ni loko mi bohile xanchumu evokweni kumbe emombyeni, leswaku mi ta kala mi nga rivali ku twarisa ni ku dyondzisa nawu wa HOSI Xikwembu, hikuva xi mi humesile etikweni ra Egipta hi matimba ya xona lamakulu.
Hikokwalaho, swa mi boha ku endla nkhuvo lowu lembe rin'wana ni rin'wana, hi nkarhi lowu vekiweke.
HOSI Xikwembu xi ta mi nghenisa etikweni ra Vakanana, hilaha xi mi tshembiseke hakona, n'wina ni vatata wa n'wina; kutani xi ta mi nyika rona
hikokwalaho, mi ta hlawula hinkwaswo leswi rhangeke ku velekiwa, mi swi nyiketa eka HOSI Xikwembu. Mativula hinkwawo ya xinuna ya swifuwo swa n'wina ma ta va ya HOSI Xikwembu.
Ematshan'wini ya ximbhongolwana xin'wana ni xin'wana xa xinuna xa mativula, mi fanele ku tlhava xinyimpfana kumbe ximbutana; loko mi nga tsakeli ku tlhava nchumu ematshan'wini ya ximbhongolwana, xi tshoveni nhamu; kambe ematshan'wini ya vana va n'wina hinkwavo va mativula va xinuna, mi ta tlhava xifuwo.
Kutani eka minkarhi leyi taka, loko vana va n'wina va mi vutisa va ku: ‘Xana leswi swi vula yini xana?’ mi ta va hlamula mi ku: ‘HOSI Xikwembu xi hi humesile hi matimba ya xona lamakulu etikweni ra Egipta, laha a hi ri mahlonga kona.
Loko Faro a tinonon'hwisile a ala ku hi tshika hi famba, HOSI Xikwembu xi herisile mativula hinkwawo ya xinuna ya vanhu ni ya swifuwo etikweni ra Egipta. Hikokwalaho hi humeselaka HOSI Xikwembu emagandzelo hi swa xinuna hinkwaswo leswi rhangeke ku velekiwa; kambe ematshan'wini ya vana va hina va mativula va xinuna, hi tlhava xifuwo.’
Leswi swi ta va xitsundzuxo eka n'wina, ku fana ni loko mi bohile xanchumu evokweni kumbe emombyeni, hikuva HOSI Xikwembu xi hi humesile etikweni ra Egipta hi matimba ya xona lamakulu.
Loko Faro a tshikile Vaisraele va famba, Xikwembu a xi va pfumelelanga ku famba hi ndlela yo hundza hi le tikweni ra Vafilista, hambi leswi a yi tsemakanya, hikuva a xi ehleketa leswaku loko va tshuka va hlanganile ni tinyimpi, va ta hela ntamu, va tlhelela etikweni ra Egipta.
Kambe Xikwembu xi va rhendzelekisile hi ndlela ya mananga, leyi kongomaka Lwandle-ro-Tshwuka, va hlomile matlhari.
Muxe a a tekile ni marhambu ya Yosefa, hikuva Yosefa a a lerisile Vaisraele ku hlambanya leswaku va ta endla sweswo a ku: Xikwembu xi ta ta xi ta mi kutsula, kutani mi fanele ku teka marhambu ya mina laha tikweni leri, mi famba na wona.
Kutani Vaisraele va suka eSukoti, va famba va ko va ya gova le Etamu, laha mananga ma sungulaka kona.
Ninhlekanhi, HOSI Xikwembu a xi va rhangela hi ku nembeleta papa emahlweni ka vona, xi va komba ndlela, kasi nivusiku, a xi nembeleta ndzilo, xi va voningela ndlela, leswaku va ta kota ku famba vusiku ni nhlekanhi.
Papa leri a ri nembelela ninhlekanhi, ni ndzilo lowu a wu pfurha nivusiku, a swi nga suki emahlweni ka Vaisraele.
Kutani HOSI Xikwembu xi ku ka Muxe
Byela Vaisraele leswaku va tlhelela endzhaku, va ya gova emahlweni ka muti wa Pi-Hahiroto, exikarhi ka Migidolo ni lwandle; mi fanele ku gova kusuhi ni muti wa Baala-Sefoni, eribuweni ra lwandle.
Hikokwalaho Faro ú ta ehleketa leswaku Vaisraele va pepetseka na tiko, ni leswaku mananga ma va siverile ndlela.
Mina ndzi ta nonon'hwisa mbilu ya Faro, kutani ú ta landza Vaisraele; hi ndlela leyi, ndzi ta dzunisiwa swinene, hi mhaka ya leswi swi nga ta humelela eka Faro ni mavuthu ya yena; naswona Vaegipta va ta tiva leswaku hi mina ndzi nga HOSI. Kutani Vaisraele va endla hilaha va lerisiweke hakona.
Loko hosi Faro a byeriwa leswaku Vaisraele va balekile, yena ni malandza ya yena va hundzuluxa miehleketo ya vona hi tlhelo ra Vaisraele, kutani va ku: Hi endlile yini xana? Hi tshikile Vaisraele va famba, kasi a va hi tirhela!
Kutani Faro a pana kalichi ra yena, a vitana ni mavuthu ya yena.
Faro a famba ni makalichi ya yena ya 600 layo tiya, a teka ni makalichi laman'wana hinkwawo ya tiko ra Egipta, kalichi rin'wana ni rin'wana ri ri ni mufambisi wa rona.
HOSI Xikwembu xi nonon'hwisa mbilu ya Faro hosi ya Egipta, kutani a landza Vaisraele loko va ri karhi va huma va ntshunxekile swinene.
Vaegipta va landza Vaisraele va ri ni makalichi hinkwawo ya Faro ni tihanci ta kona ni vagadi va tihanci ni mavuthu ya Faro, va ya va kuma va govile eribuweni ra lwandle, emahlweni ka muti wa Pi-Hahiroto, kusuhi na Baala-Sefoni.
Loko Vaisraele va tlakusa mahlo, va vona Faro a ri karhi a ta, kutani va tshuka swinene, hikuva Vaegipta a va va landza. Vaisraele va huwelela eka HOSI Xikwembu
kutani va ku ka Muxe: Xana ku kala u hi humesa etikweni ra Egipta leswaku hi ta fela laha mananga, a ku lo pfumaleka masirha le Egipta xana ke? Kutani swi hi pfune yini loko u hi humesile le Egipta ke?
Xana a hi ku byelanga mhaka leyi loko ha ha ri le Egipta, hi ku: ‘U nga hi karhati, hi tshike hi tirhela Vaegipta!’ xana? Eka hina, a swi ta antswa ku tirhela Vaegipta, ku ri na ku ta fela laha mananga!
Kutani Muxe a hlamula vanhu a ku: Mi nga chavi nchumu, tiyisani timbilu, mi vona leswi HOSI Xikwembu xi nga ta swi endla namuntlha ku mi ponisa. Vaegipta lava mi va vonaka namuntlha, a mi nga ha va voni kambe ni siku ni rin'we.
HOSI Xikwembu, hi xona xi nga ta mi lwela, n'wina mo miyela mi ku whííí!
Kutani HOSI Xikwembu xi ku ka Muxe: Xana u huwelela u lava yini eka mina xana? Byela Vaisraele leswaku va famba va ya emahlweni.
Teka nhonga ya wena, u yi tlakusela ehenhla ka lwandle, u hambanisa mati hi le xikarhi, leswaku Vaisraele va ta pela laha ku omeke.
Mina ndzi ta nonon'hwisa timbilu ta Vaegipta leswaku va ta nghena elwandle va landza Vaisraele; kutani ndzi ta dzunisiwa swinene hi mhaka ya leswi swi nga ta humelela eka Faro, ni le ka mavuthu ni makalichi ya yena, ni le ka vagadi va tihanci ta yena.
Loko ndzi dzunisiwa hi mhaka ya Faro ni makalichi ya yena ni vagadi va tihanci ta yena, hi kona Vaegipta va nga ta swi tiva leswaku hi mina ndzi nga HOSI.
Kutani ntsumi ya Xikwembu leyi a yi rhangela mintshungu ya Vaisraele, yi suka yi ya endzhaku ka vona. Na rona papa leri a ri nembelela emahlweni ka vona ri suka ri ya yima hi le ndzhaku ka vona
exikarhi ka mintshungu ya vona ni mavuthu ya Vaegipta. Kutani papa ri vanga xinyami; vusiku byi hundza, Vaegipta va nga kotanga ku tshinelela Vaisraele.
Muxe a tlakusela voko ra yena ehenhla ka lwandle; kutani HOSI Xikwembu xi tlhengusa mati ya lwandle hi ku hungisa moya lowukulu vusiku hinkwabyo, wu huma evuxeni; mati ma avana hi le xikarhi, ehansi ku sala ku omile
kutani Vaisraele va nghena elwandle, va famba laha ku omeke; mati a ma endlile makhumbi hi tlhelo ra vona ra xinene ni lera ximatsi.
Kutani Vaegipta va hlongorisa Vaisraele va va landza hi le ndzhaku. Va fika va nghena elwandle va ri ni tihanci ta Faro hinkwato, ni makalichi, ni vagadi va tihanci ta yena.
Loko ri ya eku xeni, HOSI Xikwembu xi languta mavuthu ya Vaegipta xi ri epapeni leri nembeleleke ni le ndzilweni, kutani xi va hlanganisa tinhloko
Xi bodlhomerisa mavhilwa ya makalichi ya vona endzhopeni, leswaku ma famba hi ku nonoka; kutani Vaegipta va ku: A hi tsutsumeni hi tshika Vaisraele, hikuva HOSI Xikwembu hi xona xi va lwelaka eka hina Vaegipta.
Kutani HOSI Xikwembu xi ku ka Muxe: Tlakusela voko ra wena ehenhla ka lwandle, leswaku mati ma ta tlhela ma vuya ma khubumeta Vaegipta ni makalichi ya vona ni tihanci ta vona.
Hiloko Muxe a tlakusela voko ra yena ehenhla ka lwandle; kutani hi vurhonga mati ma tlhelela ematshan'wini ya wona. Loko Vaegipta va tsutsuma, va hlangana na wona, kutani HOSI Xikwembu xi va tshika va dyiwa hi mati ya lwandle.
Kutani mati ma vuya, ma khubumeta makalichi, ni vagadi va tihanci, ni mavuthu ya Faro hinkwawo lawa a ma nghenile elwandle ma landza Vaisraele; a ku salanga munhu ni un'we.
Kambe Vaisraele vona va pele lwandle va famba laha ku omeke, mati ma va endlele makhumbi exineneni ni le ximatsini.
Hi siku rero, HOSI Xikwembu xi ponisisa sweswo Vaisraele emavokweni ya Vaegipta, kutani Vaisraele va vona mintsumbu ya Vaegipta eribuweni ra lwandle.
Vaisraele va vona leswi HOSI Xikwembu xi swi endleke loko xi lwa ni Vaegipta hi matimba ya xona lamakulu, va xi chava ngopfu, kutani va pfumela eka xona ni le ka nandza wa xona Muxe.
hilaha ku nga heriki.
Kuteloko tihanci ta Faro ti nghenile elwandle, ni makalichi ya yena ni vagadi va tihanci ta yena, HOSI Xikwembu xi vuyisa mati ma va khubumeta; kambe Vaisraele vona va famba exikarhi ka lwandle laha ku omeke.
Muprofeta Meriyamu, loyi a a ri makwavo wa Aroni, a teka xingomana; vavasati hinkwavo va huma va n'wi landza, va ri karhi va khankha, va khomile swingomana swa vona.
Kutani Muxe a suka na Vaisraele eLwandle-ro-Tshwuka, va kongoma emananga ya Xuru. Va famba emananga lawa masiku manharhu, va nga kumi mati.
Kutani va ya fika endhawini leyi va nge i Mara, kambe va tsandzeka ku nwa mati ya kona, hikuva a ma dzunga ngopfu; hi swona leswi endleke leswaku ndhawu leyi yi thyiwa vito ra Mara, (hileswaku ku dzunga).
Hiloko vanhu va dzumadzumela Muxe va ku: Hi ta nwa yini xana?
Kutani xi ku ka vona: Loko mi tinyiketa ku yingisa leswi mina HOSI Xikwembu xa n'wina ndzi mi byelaka swona, mi endla leswi swi ndzi tsakisaka, mi landza milawu ya mina ni ku hlayisa swileriso swa mina hinkwaswo, ndzi nga ka ndzi nga mi vangeli ni ntungu ni wun'we wo fana ni leyi ndzi yi vangeleke Vaegipta, hikuva hi mina HOSI Xikwembu, mutshunguri wa n'wina.
Kutani va famba va ya fika le Elimi, laha a ku ri ni swihlovo swa 12 ni mirhi ya 70 ya mincindzu; va fika va dzima mintsonga, kusuhi ni mati.
Ntshungu hinkwawo wa Vaisraele wu suka Elimi, kutani hi siku ra vu-15 ra n'hweti ya vumbirhi endzhaku ka loko wu sukile le Egipta, wu fika emananga ya Sina lama nga exikarhi ka Elimi na Sinayi.
Kutani ntshungu lowu wa Vaisraele hinkwawo wu dzumadzumela Muxe na Aroni, kwale mananga
wu ku: A swi ta antswa loko ingi HOSI Xikwembu xi hi lovisile ha ha ri etikweni ra Egipta, laha a hi tseleka timbita ta nyama, hi dya vuswa hi xurha, ku ri na ku hi humesa mi hi tisa laha mananga, mi ta dlayisa ntshungu lowu hinkwawo hi ndlala!
HOSI Xikwembu xi ku ka Muxe: Ndzi ta mi rhumela vuswa byi huma etilweni; kutani siku rin'wana ni rin'wana vanhu va fanele ku huma va ya hlengeleta swo ringana ku dya siku rin'we ntsena. Ndzi lava ku va kambela, ku vona loko va ta yingisa kumbe va nga yingisi nawu wa mina.
Kutani hi siku ra vu-6 loko va sweka leswi va nga vuya na swona ekaya, swi ta tala swi ringana ni leswi swi hlengeletiwaka masiku mambirhi.
Kutani Muxe na Aroni va byela Vaisraele hinkwavo, va ku: Madyambu ya namuntlha, mi ta swi tiva leswaku loyi a mi humeseke etikweni ra Egipta i HOSI Xikwembu.
Kutani mundzuku nimpundzu, mi ta vona ku vonakala ka HOSI Xikwembu, hikuva xi twile loko mi xi dzumadzumela. Xana hina hi vamani, leswi mi hi dzumadzumelaka, xana?
Muxe a tlhela a ku: HOSI Xikwembu hi xona lexi nga ta mi nyika nyama mi dya nimadyambu, ni vuswa lebyi mi nga ta dya mi xurha nimpundzu, hikuva xi mi twile loko mi xi dzumadzumela. Xana hina hi vamani xana? Loko mi dzumadzuma, a mi dzumadzumeli hina, kambe mi dzumadzumela HOSI Xikwembu.
Kutani Muxe a byela Aroni a ku: Tivisa ntshungu hinkwawo wa Vaisraele leswaku wu tshinela emahlweni ka HOSI Xikwembu, hikuva ku dzumadzuma ka vona xi ku twile.
Loko Aroni a ri karhi a vulavula ni ntshungu hinkwawo wa Vaisraele, va languta etlhelo ra mananga, kutani va vona ku kwetsima ka HOSI Xikwembu epapeni.
Kutani HOSI Xikwembu xi ku ka Muxe
Ku dzumadzuma ka Vaisraele, ndzi ku twile! Va tivise leswaku namadyambu va ta dya nyama, nimpundzu va ta dya vuswa va xurha; kutani hi kona va nga ta tiva leswaku mina HOSI, ndzi Xikwembu xa vona!
Ni madyambu ya siku rero, ku humelela switsatsatsa, swi fika swi phatsama swi tala laha a va govile kona. Nimpundzu siku leri tlhandlamaka, a ku ri ni mberha leyo tala matlhelo hinkwawo ya mintsonga ya vona.
Kutani loko mberha yi dzudzekile, a ku ri ni swin'wana erivaleni swo fana ni tindzhohonyana, swo vevuka ku fana ni gwitsi leri weleke ehansi.
Loko Vaisraele va swi vona, va vutisana va ku: I swilo muni leswi? hikuva a va nga tivi leswaku a swi ri swilo muni. Kutani Muxe a ku ka vona: Lebyi i vuswa lebyi mi nyikiwaka hi HOSI Xikwembu, lebyi mi nga ta dya byona.
HOSI Xikwembu xi lerisile leswaku un'wana ni un'wana a rholela leswi a nga ta dya swona, a swi hlengeletela ni hinkwavo lava nga ntsongeni wa yena, un'wana ni un'wana a kuma xintewana xin'we xa swona.
Kutani Vaisraele va ya swi hlengeleta; van'wana va hlengeleta swo tala, van'wana switsongo.
Kambe loko va swi pima hi xintewana, va kuma leswaku lava nga hlengeleta swo tala, a va nga ri na leswi tlulaka mpimo, ni lava nga hlengeleta switsongo, a va nga kayivelanga; un'wana ni un'wana a a hlengeletile leswi a nga kotaka ku dya a swi heta.
Kutani Muxe a ku ka vona: Ku nga tshuki ku va ni loyi a nga ta dya a siyela mundzuku.
Kambe a va n'wi yingisanga: Van'wana va dyile va siyela mundzuku, kutani leswi a swi sele swi huma swivungu swi nun'hwa; kutani Muxe a va holovela swinene.
Masiku hinkwawo nimpundzu a va swi hlengeleta, un'wana ni un'wana a rholela leswi a nga ta kota ku dya a swi heta, kambe loko dyambu ri tlhava, a swi n'oka.
Hi siku ra vu-6, va hlengeleta swo ringana masiku mambirhi, munhu un'wana ni un'wana swintewana swimbirhi. Varhangeri hinkwavo va ntshungu va ya byela Muxe
kutani yena a va hlamula a ku: HOSI Xikwembu xi lerisile sweswo xi te: ‘Mundzuku i siku ra Savata, ri nga siku ra ku wisa leri hlawuleriweke mina HOSI; katingani leswi mi lavaka ku swi katinga, mi sweka leswi mi lavaka ku swi sweka, kutani hinkwaswo leswi salaka, swi vekeni, mi swi hlayisela mundzuku.’
Kutani va swi veka va vekela siku leri tlhandlamaka, hilaha Muxe a va leriseke hakona; a swi onhakanga, naswona a swi humanga swivungu.
Kutani Muxe a ku ka vona: Namuntlha dyanani swona, hikuva i siku ra ku wisa ra Savata leri hlawuleriweke HOSI Xikwembu; namuntlha a mi nga kumi nchumu erivaleni.
Mi fanele ku hlengeleta swakudya leswi hi masiku ya 6; hi siku ra vu-7, ri nga siku ra Savata, a swi nga vi kona.
Hambiswiritano, hi siku leri ra vu-7, van'wana va huma va ya eku hlengeleteni, kambe a va kumanga nchumu.
Kutani HOSI Xikwembu xi ku ka Muxe: Xana mi ta ala ku hlayisa swileriso ni milawu ya mina ku fikela rini xana?
Twisisani leswaku mina HOSI ndzi mi nyikile siku ra ku wisa ra Savata; hikokwalaho, hi siku ra vu-6, ndzi mi nyika swakudya swa masiku mambirhi, kutani un'wana ni un'wana wa n'wina a a tshame lomu a nga kona, ku nga tshuki ku va ni loyi a humaka a ya ehandle, hi siku ra vu-7.
Hikokwalaho, hi siku ra vu-7, vanhu a va wisa.
Vaisraele va thya swakudya leswi evito ra manna; a swi ringana ni tindzhoho ta nhlampfurha, swi basile, swi nyanganya ku fana ni ximbhundzwa lexi totiweke vulombe.
Kutani Muxe a ku: HOSI Xikwembu xi lerisile leswaku mi tata xintewana hi swakudya leswi, mi hlayisela vatukulu va n'wina hinkwavo, va ta vona swakudya leswi a ndzi mi phamela swona emananga, loko ndzi mi humesa etikweni ra Egipta.
Kutani Muxe a lerisa Aroni a ku: Teka xibya u chela xintewana xa manna eka xona, u ya xi veka emahlweni ka HOSI Xikwembu, u xi hlayisela vatukulu va n'wina hinkwavo.
Kutani Aroni a endla hilaha HOSI Xikwembu xi leriseke Muxe hakona, a veka xibya lexi emahlweni ka Areka ya Ntwanano leswaku xi hlayiseka.
Vaisraele va dyile manna ku ringana malembe ya 40, ku kondza va ya fika etikweni leri a ri tshameka; va fikile endzilekaneni wa Kanana va ha dya manna.
(Mpimo wa xintewana lowu vuriwaka omere wu nghena ka khume eka mpimo lowu vuriwaka efa.)
Kutani ntshungu hinkwawo wa Vaisraele wu ya emahlweni ni riendzo, wu suka emananga ya Sina; va famba mpfhuka lowu a va pimeriwile wona hi siku, hilaha HOSI Xikwembu a xi lerisile hakona, ku kondza va ya gova eRefidimi, kambe kona a ku nga ri na mati yo nwa.
Kutani va sungula ku holovela Muxe, va ku ka yena: Hi nyike mati hi nwa! Muxe a va hlamula a ku: Mi ndzi holovelela yini xana? Xana mi ringela yini HOSI Xikwembu xana?
Vanhu va khomiwa hi torha swinene kwale Refidimi, kutani va dzumadzumela Muxe, va ku ka yena: Xana u hi humesele yini etikweni ra Egipta, u ta hi lovisa hi torha, hina ni vana va hina ni swifuwo swa hina xana?
Kutani Muxe a huwelela eka HOSI Xikwembu a ku: Xana ndzi ku yini hi vanhu lava xana? Va le kusuhi ni ku ndzi khandla hi maribye!
Hiloko HOSI Xikwembu xi ku ka Muxe: Hundzela emahlweni ka vanhu, u teka van'wana va vakulukumba va Israele, u rhanga na vona, u famba ni nhonga leyi u nga ba mati ya nambu hi yona.
Vona, u ta ndzi kuma ndzi ku yimerile le ntshaveni ya Horebe kusuhi ni ribye; u ta fika u ba ribye, kutani ku ta huma mati lawa vanhu va nga ta nwa wona. Muxe a endla sweswo, vakulukumba va Israele va ri karhi va n'wi vona.
Kutani Muxe a thya ndhawu leyi evito ra Masa na Meriba, hileswaku: Ndzingo ni mholovo, hikuva Vaisraele a va n'wi holoverile kona, va ringa na HOSI Xikwembu hi ku vutisa va ku: Xana HOSI Xikwembu xi na hina, kumbe a xi na hina xana?
Kutani Vaamaleke va ya va ya lwa ni Vaisraele, kwale Refidimi.
Kutani Muxe a byela Yoxuwa a ku: Hlawula vavanuna lava nga ta hi lwela, u huma nyimpi na vona mi ya lwa ni Vaamaleke; loko a ri mina, mundzuku ndzi ta ya yima enhlohlorhini ya ntshava ndzi khomile nhonga ya Xikwembu evokweni.
Kutani Yoxuwa a endla hilaha Muxe a n'wi leriseke hakona, a ya lwa ni Vaamaleke; Muxe na Aroni na Huru vona va tlhandluka va ya enhlohlorhini ya ntshava.
X
Ku fika laha mavoko ya Muxe ma karhalaka, kutani Aroni na Huru va teka ribye, va ri tikirheta leswaku a tshama ehenhla ka rona, kutani Aroni na Huru va tlakusela mavoko ya Muxe ehenhla, un'wana a yimile etlhelweni ra xinene, un'wana eka lera ximatsi; hi ndlela leyi, mavoko ya Muxe ma tshama ma tlakusiwile, dyambu ri kondza ri ya pela.
Kutani Yoxuwa a hlula Vaamaleke hi matlhari.
Kutani HOSI Xikwembu xi ku ka Muxe: Vaamaleke, ndzi ta va herisela makumu emisaveni, ku nga sali na un'we loyi vanhu va nga ta va tsundzuka ha yena! Tsala marito lawa ebukwini, ma ta ka ma nga rivariwi, u ma hlayela na Yoxuwa.
Kutani Muxe a aka alitari, a yi thya vito ra HOSI-i-mujeko-wanga
a ku: Leswi Vaamaleke va pfukeleke xiluvelo xa HOSI, nyimpi exikarhi ka vona na yona yi ta tlulela ni le ka vatukulu va vona hinkwavo.
Yetro muprista wa Midiyani loyi a a ri mukon'wana wa Muxe, a twa hinkwaswo leswi Xikwembu xi swi endleleke Muxe ni vanhu va xona va Israele, ni hilaha xi va humeseke hakona etikweni ra Egipta.
Sipora nkata Muxe a a tshama eka tata wa yena Yetro, endzhaku ka loko Muxe a n'wi yisile kwale ka vona.
Yetro a a amukerile ni vana va Sipora lava vambirhi. N'wana lowo sungula, Muxe a a n'wi thyile vito ra Gerixomu (hileswaku: Ndzi muluveri kwala), hikuva a a ku: Ndzi muluveri etikweni ra vanhu vambe.
Lowa vumbirhi, a a n'wi thyile vito ra Eliezere (hileswaku: Xikwembu xanga i mupfuni), hikuva a a ku: Xikwembu xa tatana, hi xona xi ndzi pfuneke, xi ndzi ponisa ku dlayiwa hi Faro.
Kutani Yetro mukon'wana wa Muxe a ta ni vana va Muxe ni nsati wa yena emananga, laha Muxe a a govile kona entshaveni ya Xikwembu.
A rhumela rito eka Muxe a ku: Mina Yetro mukon'wana wa wena, ndzi ta ka wena ndzi ri ni nsati wa wena ni vana va yena vambirhi.
Kutani Muxe a huma a ya hlanganisa mukon'wana wa yena; a fika a nkhinsama, kutani a n'wi ntswontswa. Loko va pfuxelanile, va ya nghena entsongeni.
Kutani Muxe a rungulela mukon'wana wa yena hinkwaswo leswi HOSI Xikwembu xi swi endleke eka Faro ni le ka Vaegipta, xi endlela ku pfuna Vaisraele; a n'wi rungulela ni ku tikeriwa hinkwako loku va nga va na kona endleleni, ni hilaha HOSI Xikwembu xi va poniseke hakona.
Yetro a tsaka swinene, loko a twa mintirho leyinene leyi HOSI Xikwembu xi endleleke Vaisraele hi ku va kutsula emavokweni ya Vaegipta.
X
Sweswi ndza swi tiva leswaku HOSI Xikwembu xi tlula swikwembu hinkwaswo, hikuva xi ponisile Vaisraele eka Vaegipta lava a va va khomile hi tihanyi.
Kutani Yetro mukon'wana wa Muxe a humesela HOSI Xikwembu magandzelo lama hisiwaka ni lama dyiwaka; Aroni ni vakulukumba va Israele hinkwavo va ta va ta dya swakudya na mukon'wana wa Muxe, egandzelweni ra HOSI Xikwembu.
Siku leri tlhandlamaka, Muxe a tshama ehansi, a avanyisa milandzu ya vanhu; ku sukela nimpundzu ku kondza ri pela, vanhu va yima va rhendzerile Muxe.
Loko Yetro mukon'wana wa Muxe a vona hinkwaswo leswi Muxe a a ri karhi a endlela vanhu swona, a n'wi vutisa a ku: Xana i ntirho muni lowu u endlelaka vanhu lava xana? Xana hikwalaho ka yini ku tshama wena ntsena ehansi, vanhu lavan'wana hinkwavo va yimile va ku rhendzerile, ku sukela nimixo ku fikela nimadyambu, xana?
Muxe a hlamula mukon'wana wa yena, a ku: Vanhu va ta va ta ndzi vutisa leswaku Xikwembu xi ri yini etimhakeni ta vona.
Loko munhu ni muakelani wa yena va holovile, va ta eka mina, kutani mina ndzi va avanyisela mhaka ya vona, ndzi va hlamusela swileriso swa Xikwembu ni milawu ya xona.
Kutani mukon'wana wa Muxe a ku: Matirhele ya wena a ma hetisekanga.
Wena ni vanhu lava u nga na vona mi ta tidlaya hi mintirho; ndzhwalo lowu i wukulu ngopfu eka wena, u nga ka u nga wu koti u ri wexe.
Sweswi, yingisa leswi ndzi ku byelaka swona; ndzi navela ku ku tsundzuxa, kutani Xikwembu a xi ve na wena! Wena u ta hamba u va muyimeri wa vanhu eka Xikwembu, u fikisa timhaka ta vona eka xona.
Hi wena u nga ta va dyondzisa swileriso ni milawu, u va tivisa leswi va fanelaka ku hanyisa swona, ni leswi va fanelaka ku endla swona.
Tlhandlakambirhi, tihlawulele exikarhi ka vanhu hinkwavo vavanuna lava tiyeke, u va veka ku va varhangeri, va fambisa mintlawa ya vanhu va 1 000, van'wana ya 100, van'wana ya 50, van'wana ya 10. Vavanuna lava va fanele ku va lava xiximaka Xikwembu, lava tshembekeke, naswona lava nga ta ala ku xaviwa.
Kutani u tshika vavanuna lava va hamba va avanyisela vanhu timhaka ta vona. Mhaka yin'wana ni yin'wana leyikulu, va ta yi tisa eka wena, kambe letitsongo hinkwato va ta ti avanyisa vona; sweswo swi ta vevukisa mpingu wa wena, hikuva u ta rhwarisana na vona mpingu wa kona.
Loko u endla tano, ni loko Xikwembu xi ku lerisisa xisweswo, u ta kota ku yisa ntirho emahlweni; naswona, vanhu lava hinkwavo va ta ya emakaya va rhulisiwile timbilu.
Muxe a amukela marito ya mukon'wana wa yena, a endla hinkwaswo leswi a n'wi tsundzuxeke swona.
Kutani Muxe a hlawula vavanuna lava tiyeke exikarhi ka Vaisraele hinkwavo, a va veka ku va varhangeri, va fambisa mintlawa ya vanhu va 1 000, kumbe 100, kumbe 50, kumbe 10.
Vavanuna lava va hamba va avanyisela vanhu timhaka; timhaka leto tika, va ti tisa eka Muxe, kambe letitsongo hinkwato ti avanyisiwa hi vona.
Muxe a lelana ni mukon'wana wa yena, kutani Yetro a timukela karikwavo.
Hi siku ra ku tshama ka n'hweti ya vunharhu endzhaku ka loko va humile etikweni ra Egipta, Vaisraele va fikile emananga ya Sinayi.
Loko va nghena emananga ya Sinayi, a va ta va huma hi le Refidimi; kutani va fika va gova kwale mananga ya Sinayi, va dzima mintsonga ya vona ku langutana ni ntshava ya Sinayi.
Kutani Muxe a tlhandluka a ya eka Xikwembu entshaveni. HOSI Xikwembu xi huwelela xi ri entshaveni, xi ku ka Muxe: Byela Vaisraele, vona vatukulu va Yakobo, leswaku mina HOSI ndzi vurisa sweswo ndzi ri
‘Mi swi vonile hi n'wexe leswi ndzi swi endleke eka Vaegipta; mi vonile ni hilaha ndzi mi rhwaleke hakona ndzi mi tisa ka mina, ku fana ni gama leri rhwalaka mavondlo ya rona etimpapeni.
Kutani ke, loko mi yingisa leswi ndzi vulaka swona, ni loko mi hlayisa ntwanano wa mina, hambileswi misava hinkwayo yi nga ya mina, n'wina mi ta va vanhu va mina va xiviri exikarhi ka vanhu va matiko hinkwawo.
Eka mina, mi ta va mfumo wa vaprista, mi va tiko leri hlawulekeke.’ Hi wona marito lawa u nga ta ma byela Vaisraele.
Kutani Muxe a ya vitana vakulukumba va Israele, a andlala emahlweni ka vona marito hinkwawo lawa HOSI Xikwembu xi n'wi leriseke wona.
Kutani vanhu hinkwavo va hlamula hi nomo wun'we, va ku: Hinkwaswo leswi HOSI Xikwembu xi swi vuleke, hi ta swi endla. Kutani Muxe a yisa nhlamulo leyi eka HOSI Xikwembu.
Kutani HOSI Xikwembu xi ku ka Muxe: Famba u ya byela vanhu leswaku namuntlha ni mundzuku va tibasisela ku gandzela, va hlantswa ni swiambalo swa vona.
Mundlwana, ri nga ta va siku ra vunharhu, va fanele ku va va hetile, hikuva hi siku rero mina HOSI Xikwembu ndzi ta rhelela ndzi ta entshaveni ya Sinayi, vanhu hinkwavo va ri karhi va swi vona.
U ta bela vanhu mindzilekana ku rhendzeleka ni ntshava, u ku ka vona: ‘Tivoneleni leswaku mi nga tshuki mi khandziya mi ya entshaveni; ni ku khumba laha yi helelaka kona, mi nga khumbi! Loyi a nga ta khumba ntshava, u ta dlayiwa.’
Munhu wa kona a nge dlayiwi hi mavoko, kambe ú to khandliwa hi maribye, kumbe a tlhaviwa hi nseve, a fa; hambi i xiharhi kumbe munhu, ku hava ku pona! Kambe loko mhalamhala yi biwa nkarhi wo leha, van'wana va ta tlhandlukela entshaveni.
Kutani Muxe a rhelela hi le ntshaveni a ya laha vanhu a va ri kona, a fika a va byela leswaku va tibasisela ku gandzela, va hlantswa ni swiambalo swa vona.
A engeta a ku ka vona: Mundlwana, ri nga siku ra vunharhu, mi fanele ku va mi hetile, naswona mi nga tshuki mi etlela ni vasati va n'wina.
Hi siku ra vunharhu nimpundzu, tilo ri baleka, ri hatima-hatima, papa lero dziva ri khubumeta ntshava, mhalamhala yi ri karhi yi ba swinene, vanhu lava a va ri emintsongeni va rhurhumela hi ku chava.
Kutani Muxe a vitana vanhu leswaku va huma emintsongeni, va ya hlangana na Xikwembu; vanhu va fika va yima ehansi ka ntshava.
Ntshava hinkwayo ya Sinayi a yi funengetiwile hi musi, hikuva Xikwembu a xi rhelerile xi ta ehenhla ka yona hi xivumbeko xa ndzilo. Kutani musi wa ndzilo lowu wu huma wu ya ehenhla ku fana ni ndzilo wa le xitikweni, ntshava hinkwayo yi tsekatseka swinene.
Mhalamhala yi ya yi ba swinene. Muxe a vulavula na Xikwembu, kutani xona xi n'wi hlamula hi rito leri tlakukeke.
Kutani HOSI Xikwembu xi rhelela xi ta enhlohlorhini ya ntshava ya Sinayi; xi vitanela Muxe enhlohlorhini ya ntshava, kutani Muxe a tlhandluka a ya kona.
HOSI Xikwembu xi ku ka Muxe: Rhelela u ya tshinya vanhu, hikuva va nga tshuka va tsemakanya ndzilekana, va ku va ta va ta vona HOSI Xikwembu, kutani ku nga fa lavo tala exikarhi ka vona.
Hambi va ri vaprista lava pfumeleriwaka ku tshinela kusuhi na mina HOSI, va fanele ku tibasisa; loko swi nga ri tano, ndzi ta va hlundzukela ndzi va ba.
Kutani Muxe a ku ka HOSI Xikwembu: Vanhu va nga ka va nga khandziyi laha ntshaveni ya Sinayi, hikuva hi wena u hi leriseke leswaku hi ba ndzilekana ku rhendzeleka ni ntshava, hi tlhela hi hlawulekisa ntshava leyi.
HOSI Xikwembu xi ku ka Muxe: Rhelela u ya vuya na Aroni; kambe u nga tshuki u pfumelela vaprista ni vanhu leswaku va tsemakanya ndzilekana va tlhandlukela eka mina HOSI Xikwembu, hikuva loko va endla sweswo, ndzi ta va hlundzukela ndzi va ba.
Kutani Muxe a rhelela a ya laha vanhu a va ri kona, a fika a va byela.
Kutani Xikwembu xi vula marito lawa hinkwawo, xi ku
Hi mina HOSI Xikwembu xa wena, lexi xi ku humeseke etikweni ra Egipta, ni le vuhlongeni bya kona.
U nga tshuki u gandzela swikwembu swin'wana, kambe gandzela mina ntsena.
U nga tshuki u tivatlela xifaniso xa xikwembu, kumbe xifaniso xa swilo swihi ni swihi leswi nga henhla etilweni kumbe leswi nga hansi emisaveni, kumbe leswi nga matini ehansi ka misava
u nga tshuki u swi nkhinsamela, kumbe ku swi tirhela, hikuva mina HOSI Xikwembu xa wena, ndzi Xikwembu xa rilaveta: Ndzi ba lava va ndzi vengaka kun'we ni vana va vona, ku fika eka rixaka ra vona ra vunharhu ni ra vumune.
Kambe ndzi komba rirhandzu ra mina leri tshembekaka ku fika eka rixaka ra madzana-dzana ra lava va ndzi rhandzaka, lava hlayisaka milawu ya mina.
U nga tshuki u tlanga hi vito ra mina, hikuva mina HOSI Xikwembu xa wena ndzi nga ka ndzi nga tshiki ku ba loyi a tlangaka hi vito ra mina.
Tsundzuka ku hlayisa siku ra Savata, ri tshama ri hlawulekile.
U na masiku ya 6 lawa u faneleke ku tirha mintirho ya wena hinkwayo.
Kambe siku ra vu-7 i siku ra ku wisa, leri hlawuleriweke mina HOSI Xikwembu xa wena; hi siku leri, u nga tshuki u tirha ntirho ni wun'we, wena kumbe n'wana wa wena wa xinuna ni wa xisati, kumbe nandza wa wena wa xinuna ni wa xisati, hambi xifuwo xa wena, kumbe munhu loyi a luveleke eka wena
hikuva hi masiku ya 6, mina HOSI Xikwembu ndzi endlile tilo ni misava ni lwandle, ni hinkwaswo leswi nga ka swona, kutani hi siku ra vu-7 ndzi wisile; hikokwalaho, mina HOSI ndzi katekisile siku leri, ndzi ri endla leri hlawulekeke.
Xixima tata wa wena ni mana wa wena, leswaku u ta hanya masiku layo tala etikweni leri mina HOSI Xikwembu xa wena ndzi ku nyikaka rona.
U nga tshuki u dlaya.
U nga tshuki u oswa.
U nga tshuki u yiva.
U nga tshuki u lumbeta munhu-kuloni hi vumbhoni byo hemba.
U nga tshuki u navela yindlu ya munhu-kuloni, hambi a ri nsati wa yena, u nga n'wi naveli; ni nandza wa yena wa xinuna kumbe wa xisati, ni homu ya yena, ni mbhongolo ya yena, kumbe xilo xihi ni xihi lexi nga xa yena, u nga tshuki u xi navela.
Loko Vaisraele hinkwavo va twa ku baleka ka tilo ni ku ba ka mhalamhala, ni loko va vona ku vangama ka rihati ni musi lowu mbulukaka entshaveni, va yimela kule va ri karhi va rhurhumela.
Kutani va ku ka Muxe: Vulavula na hina wena, hi ta yingisa, kambe xi nga vi Xikwembu lexi vulavulaka na hina, hikuva hi nga fa!
Kutani Muxe a hlamula Vaisraele, a ku: Mi nga chavi! Xikwembu xi tile ku ta mi kambela, mi ta hamba mi va ni xichavo eka xona, mi nga ha dyohi.
Kutani Vaisraele va sala va yimile kule, Muxe yena a tshinela kusuhi ni papa ra ntima leri Xikwembu a xi ri endzeni ka rona.
Kutani HOSI Xikwembu xi lerisa Muxe ku fikisa marito ya xona eka Vaisraele lama nge: Mi swi vonile hi n'wexe hilaha ndzi vulavuleke hakona na n'wina ndzi ri etilweni.
Mi nga tshuki mi tiendlela swikwembu swin'wana, hikuva ndzi kona mina; mi nga tshuki mi tiendlela swikwembu hi silivhere ni nsuku.
Mi ta ndzi akela alitari hi misava, kutani mi ndzi humesela magandzelo ya n'wina lama hisiwaka ni ya xinakulobye ehenhla ka yona, mi tlhavela eka yona swifuwo swa n'wina leswikulu ni leswitsongo. Etindhawini hinkwato leti ndzi ti hlawuleke leswaku mi ndzi gandzela eka tona, ndzi ta ta eka n'wina, ndzi ta mi katekisa.
Loko mi ndzi akela alitari hi maribye, mi nga tshuki mi aka hi maribye lama vatliweke, hikuva loko mi yi aka hi ku tirhisa mbatlo, ma yi nyamisa.
Naswona mi nga khandziyi alitarini hi swikhandziyo, hikuva vuhava bya n'wina byi nga vonaka.
Milawu leyi u nga ta vekela Vaisraele, hi leyi
Loko u xava Muheveru ku va hlonga ra wena, ú ta tirha malembe ya 6, kutani hi lembe ra vu-7, n'wi ntshunxe a tifambela, a nga hakelanga nchumu.
Loko a tile ka wena a nga ri na nsati, a a fambe a ri yexe. Loko a tile a ri ni nsati, a a fambe na yena.
Loko n'wini wa hlonga a ri tekisa nsati, kutani nsati loyi a veleka vana va xinuna ni va xisati, siku hlonga ri fambaka, ri ta famba ri ri roxe, nsati wa rona ni vana va ta sala eka n'wini wa vona.
Kambe loko hlonga ri ku: ‘Ndzi tsakela n'wini wa mina, ndzi rhandza ni nsati wa mina ni vana va mina, a ndzi lavi ku ntshunxiwa ndzi suka ndzi famba’
n'wini wa rona ú ta ya na rona eka Xikwembu, a ri yimisa ri khegetela rivanti kumbe rimba ra rona, a ri boxa ndleve kwalaho hi ntlhavo; kutani ri ta va hlonga vutomi hinkwabyo.
Loko munhu a xavisa n'wana wa yena wa xisati ku va hlonga, n'wana loyi a nga ha ntshunxiwi ku fana ni mahlonga ya xinuna.
Loko muxavi a n'wi xavela ku va nsati wa yena, kutani muxavi loyi a nga ha tsakisiwi hi yena, a a n'wi pfumelele ku kutsuriwa, a nga tshuki a n'wi xavisela vanhu van'wana, hikuva ú hoxerile nsati loyi ngopfu.
Kambe loko a n'wi xavela ku va nsati wa n'wana wa yena wa xinuna, ú ta n'wi hlayisa ku fana ni vana va yena va xisati.
Loko wanuna loyi a teka nsati un'wana, ú ta ya emahlweni a hlayisa loyi wa hlonga a n'wi nyika swakudya ni swiambalo ni tifanelo hinkwato ta vukati.
Loko a n'wi tsona swilo leswinharhu leswi, wansati ú ta suka a famba, a nga kutsuriwanga hi mali.
Munhu un'wana ni un'wana loyi a nga ta ba un'wana a n'wi dlaya, ú ta dlayiwa.
Kasi loko a nga n'wi jumanga, kambe a ri mina Xikwembu ndzi nga n'wi nyiketa leswaku a dlayiwa, ndzi ta komba mudlayi lomu a nga ta tumbela kona.
Kambe munhu loyi a yelaka un'wana a ri ni makungu ya ku n'wi dlaya hi tihanyi, hambiloko a tumberile alitarini ya mina, ú fanele ku susiwa kona leswaku a ya dlayiwa.
Un'wana ni un'wana loyi a baka tata wa yena kumbe mana wa yena, ú ta dlayiwa.
Un'wana ni un'wana loyi a yivaka munhu, a n'wi xavisa, kumbe a tshama na yena, ú ta dlayiwa.
Un'wana ni un'wana loyi a rhuketelaka tata wa yena kumbe mana wa yena, ú ta dlayiwa.
Loko vanhu va holova, kutani un'wana a ba loyi un'wana hi ribye kumbe hi xibakela, la biweke a kala a vabya kambe a nga fi
a kota ku pfuka emasangwini a famba-famba ehandle a xongotela, loyi a nga n'wi ba ú ta va a humile enandzwini; ntsena ú ta riha, hikuva ú n'wi tsandzekisile ku tirha, kutani ú ta tlhela a humesa swa ku n'wi tshungurisa.
Loko munhu a ba hlonga ra yena ra xinuna kumbe ra xisati hi nhonga, kutani hlonga ri fela kwalaho, munhu loyi ú fanele ku riha.
Kambe loko hlonga ri kota ku hanya siku rin'we kumbe mambirhi ri nga si fa, rifu ra rona a ri fanelanga ku rihiwa, hikuva n'wini wa rona ú lahlekeriwile hi xuma xa yena.
Loko vanhu va lwa, kutani va ya tlumba wansati loyi a tikeke, va n'wi vangela ku onhakeriwa kambe a nga vavisekanga kun'wana, loyi a n'wi tlumbeke ú ta riha leswi n'wini wa nsati a nga ta lava swona hi ku landza mpimo lowu vekiweke hi vaavanyisi.
Kambe loko wansati a tshuka a vavisiwile, loyi a nga n'wi vavisa ú ta riha hi ndlela leyi: Vutomi hi vutomi
tihlo hi tihlo, tino hi tino, voko hi voko, nenge hi nenge
ku tshwa hi ku tshwa, mbanga hi mbanga, felangati hi felangati.
Loko munhu a ba hlonga ra yena ra xinuna kumbe ra xisati a ri dlaya tihlo, ú fanele ku ntshunxa hlonga leri ri tifambela, hi mhaka ya tihlo leri.
Loko a ba hlonga ra yena ra xinuna kumbe ra xisati a ri gula tino, ú fanele ku ri ntshunxa ri tifambela, hi mhaka ya tino leri.
Loko homu yi tlhava wanuna kumbe wansati yi n'wi dlaya, yi fanele ku khandliwa hi maribye yi fa, nyama ya yona yi nga dyiwi; kambe n'wini wa yona ú ta va a nga ri na nandzu.
Kambe homu leyi tshameke yi tlhava vanhu, kutani n'wini wa yona a tsundzuxiwa kambe a nga yi pfaleli etshangeni, loko yi dlaya wanuna kumbe wansati, yi fanele ku khandliwa hi maribye yi fa, n'wini wa yona na yena ú faneriwile hi rifu.
Kambe loko n'wini wa homu a tshuka a lerisiwile ku riha, ú fanele ku humesa hinkwaswo leswi a nga ta byeriwa ku kutsula vutomi bya yena ha swona.
Loko homu yi tlhava n'wana wa mufana kumbe wa nhwanyana wa munhu un'wana, ka ha ta tirha nawu wolowo eka n'wini wa yona.
Loko homu yi tlhava hlonga ra xinuna kumbe ra xisati, n'wini wa yona ú ta nyika n'wini wa hlonga mali ya tisilivhere ta 30, homu yona yi khandliwa hi maribye yi fa.
Loko munhu a tshika khele ri nga funengetiwanga, kumbe loko a cela khele a nga ri funengeti, kutani ku wela homu kumbe mbhongolo endzeni ka rona
n'wini wa khele leri ú fanele ku riha xifuwo lexi feke; ú ta nyika n'wini wa xona emali, kambe xona xi ta va xa yena.
Loko homu ya munhu un'wana yi tlhava ya un'wana yi yi dlaya, vinyi va tona va ta xavisa homu leyi hanyaka kutani va avelana mali ya kona; hambi yi ri homu leyi nga fa, va fanele ku avanyiselana.
Kambe loko swi tiveka leswaku homu leyi a yi tolovele ku tlhavetela tin'wana, kutani n'wini wa yona a nga yi pfaleli etshangeni, ú fanele ku riha homu hi ku humesa yin'wana, yena a teka leyi yi nga fa.
Loko munhu a yiva homu kumbe nyimpfu, kutani a yi dlaya kumbe a yi xavisa, homu ya kona ú ta yi riha hi ntlhanu wa tihomu, kasi nyimpfu yona ú ta yi riha hi mune wa tinyimpfu.
Loko khamba ri kumiwa ri ri karhi ri tshova yindlu nivusiku, kutani ri biwa ri fela kwalaho, rifu ra rona a ri rihiwi.
Muyivi ú fanele ku humesa swo riha hinkwaswo. Loko a pfumala, ú fanele ku xavisiwa ku riha leswi a swi yiveke.
Kambe loko xifuwo lexi yiviweke xi kumiwa eka khamba leri xa ha hanya, hambi yi ri homu kumbe mbhongolo kumbe nyimpfu, khamba ri ta humesa swifuwo swimbirhi ku riha xin'we.
Loko munhu a dyisa swifuwo swa yena ensin'wini ya yena ya mavele kumbe ya vhinya, kutani a swi tshika swi ya dya ni le nsin'wini ya un'wana, munhu loyi ú ta teka ntshovelo lowunene ensin'wini ya yena ya mavele kumbe ya vhinya, a ya riha hi wona.
Loko munhu a lumeka nhova, kutani ndzilo wu hangalaka wu ya hisa mavele lama fumbiweke kumbe lawa a ma nga si tshoveriwa ensin'wini, loyi a nga sungula ritshwa leri, ú fanele ku riha hinkwaswo leswi nga tshwa.
Loko munhu a yisa mali kumbe nhundzu eka nakulobye leswaku a n'wi hlayisela swona, kutani swilo leswi swi yiviwa emutini wa kona, loyi a yiveke ú fanele ku riha kambirhi, loko a kumiwa.
Kambe loko khamba ri nga kumiwi, loyi a a hlayisa nhundzu ú fanele ku hlambanyisiwa emahlweni ka mina Xikwembu, a tiyisa leswaku a hi yena la nga yiva nhundzu ya nakulobye.
Loko vanhu vambirhi va lwetana hi xilo xihi ni xihi, ku fana ni homu, kumbe mbhongolo, kumbe nyimpfu, kumbe swiambalo, kumbe nchumu wihi ni wihi lowu lahlekeke, kutani un'wana a ku i swa yena, mhaka ya vanhu lavambirhi lava yi fanele ku tisiwa eka mina Xikwembu; loyi ndzi nga ta n'wi kuma a ri ni nandzu, ú ta rihela loyi un'wana kambirhi.
Loko munhu a ya fuyisa homu kumbe mbhongolo kumbe nyimpfu kumbe xifuwo xihi ni xihi eka nakulobye, kutani xi fa, kumbe xi vaviseka, kumbe xi phanghiwa hi valala, ku ri hava loyi a swi voneke hi mahlo
mhaka ya vona yi ta tsemiwa hi ku hlambanya emahlweni ka mina HOSI Xikwembu, ku tiyisa leswaku loyi a a fuyisiwile xifuwo a nga xi khumbanga, kutani n'wini wa xifuwo ú ta pfumela, a nga ka a nga rihisi mufuyisiwa.
Kambe loko xifuwo xi lo yiviwa kunene, loyi a a fuyisiwile, ú fanele ku rihela n'wini wa xona.
Loko xifuwo xi handzuleriwile hi swiharhi swa nhova, loyi a a fuyisiwile a a xi tise xi ta voniwa leswaku xi handzuleriwile, kutani a nga ka a nga rihisiwi.
Loko munhu a lomba xifuwo eka nakulobye, kutani xifuwo lexi xi vavisiwa kumbe xi fa, n'wini wa xona a nga ri kona, loyi a lombeke xona ú fanele ku riha.
Kambe loko n'wini wa xona a ri kona loko swi humelela, loyi a lombeke a nga fanelanga ku riha. Loko xifuwo a xi lombiwile hi mali, mali ya kona hi yona yi rihaka.
Loko wanuna a kanganyisa nhwanyana loyi a nga si tivanaka ni wanuna, a etlela na yena, ú fanele ku humesa xuma a n'wi lovola a va nsati wa yena.
Kambe loko tata wa nhwanyana a ala leswaku n'wana wa yena a tekiwa hi munhu loyi, wanuna wa kona ú fanele ku riha hi mali leyi ringanaka ntsengo lowu lovolaka nhwana loyi a nga si tivanaka ni wanuna.
Mi nga tsetseleli vanyamusoro, va dlayeni.
Un'wana ni un'wana loyi a etlelaka ni xifuwo ú fanele ku herisiwa.
Un'wana ni un'wana loyi a humeselaka swikwembu swin'wana emagandzelo, ematshan'wini ya ku gandzela mina HOSI ntsena, ú fanele ku herisiwa.
Mi nga tshuki mi khoma valuveri hi tihanyi kumbe ku va xanisa, hikuva na n'wina mi vile valuveri etikweni ra Egipta.
Mi nga tshuki mi xanisa noni kumbe n'wana loyi a nga feriwa hi vatswari.
Loko mo va xanisa, kutani va ta va ta rila eka mina, ku rila ka vona ndzi ta ku twa hakunene
kutani ndzi ta pfurha hi ku hlundzuka, ndzi mi vangela tinyimpi leswaku mi dlayiwa, vasati va n'wina va ta hundzuka tinoni, vana va n'wina va sala va nga ha ri na vatatana.
Loko mi lomba un'wana wa vanhu va mina loyi mi nga na yena wa xisiwana emali, mi nga tshuki mi n'wi sala ndzhaku kukota lava bindzulaka hi ku lombisa mali, naswona mi nga lavi ntswalo wa mali leyi mi yi lombeke xisiwana lexi.
Loko u tshuka u tekile xiambalo xa nakuloni loyi a nga ni nandzu eka wena, u fanele ku n'wi tlherisela xona dyambu ri nga si pela
hikuva hi wona nkumba wa yena, ú sirhelela miri wa yena ha yona; xana ku nga va ni xin'wana lexi a etlelaka a funengerile xona xana? Loko a ta a ta rila eka mina, ku rila ka yena ndzi ta ku twa, hikuva mina ndzi twela vanhu vusiwana.
Mi nga tshuki mi ndzi sandza mina Xikwembu, kumbe ku rhuketela murhangeri wa vanhu va ka n'wina.
Vana va n'wina va xinuna va mativula, mi fanele ku ndzi nyiketa vona.
Mi ta endlisa sweswo ni le ka tihomu ta n'wina ni tinyimpfu ta n'wina: Xifuwo xa mativula xi fanele ku tshama ni mana wa xona masiku ya 7; kambe hi siku ra vu-8 mi ta ndzi tisela xona.
Mi ta va vanhu lava hlawuleriweke mina, hikokwalaho mi nga tshuki mi dya nyama ya xifuwo lexi handzuleriweke hi swiharhi enhoveni; xifuwo xo tano, xi nyikeni timbyana.
Mi nga tshuki mi hangalasa timhaka leti nga riki na vumbhoni. Mi nga tshuki mi humesa vumbhoni byo hemba hi ku yima ni munhu wo homboloka ehubyeni.
Mi nga tshuki mi endla leswo biha hi ku landzelela vunyingi; naswona, loko mi nyika vumbhoni ehubyeni, mi nga tshuki mi yima ni lavo tala, loko va tshika ku endla leswi lulameke.
Nakambe, mi nga tshuki mi yimelela munhu ehubyeni, hambiloko a ri xisiwana.
Loko u tshuka u hlangana ni homu leyi lahlekeke ya nala wa wena, kumbe mbhongolo ya yena, yi khayime u n'wi yisela yona.
Loko u vona munhu loyi a ku vengaka a ri ni mbhongolo leyi weke ni ndzwalo, u nga n'wi tshiki na yona, n'wi pfune ku yi pfuxa.
Mi nga tshiki ku avanyisa timhaka hi ku lulama ehubyeni, hambi ta xisiwana xa ka n'wina.
Chavani ku lumbeta van'wana, naswona mi nga tshuki mi dlaya loyi a nga riki na nandzu kumbe loyi a lulameke, hikuva ndzi nga ka ndzi nga tshiki nandzu wa lava endlaka vubihi byo tano.
Mi nga tshuki mi pfumela ku xaviwa, hikuva swi dlaya mahlo ya lava vekiweke ku avanyisa timhaka, kutani va gombonyokisa ta vanhu lava vulavulaka ntiyiso.
Mi nga tshuki mi xanisa muluveri, hikuva na n'wina mi vile valuveri etikweni ra Egipta, kutani ma swi tiva leswi ku va muluveri swi nga xiswona.
Mi ta rima masimu ya n'wina malembe ya 6, mi hlengeleta ntshovelo wa kona
kambe hi lembe ra vu-7, mi fanele ku ma wisisa, mi ma tshika ma hundzuka mafusi. Leswi swi nga ta mila hi lembe leri ra vu-7 swi ta va swakudya swa swisiwana; leswi nga ta siyiwa hi swisiwana, swi ta dyiwa hi swiharhi swa nhova. Mi ta endlisa sweswo ni le ka masimu ya n'wina ya vhinya ni mintanga ya n'wina ya mitlhwari.
Mi ni masiku ya 6 lawa mi faneleke ku endla mintirho ya n'wina hinkwayo ha wona; kambe hi siku ra vu-7, mi wisa; tihomu ta n'wina ni timbhongolo ta n'wina ti ta wisa na tona; hambi va ri vana va mahlonga ya n'wina ya xisati, ni valuveri, va ta kuma ku hefemula na vona.
Tivoneleni leswaku mi endla hinkwaswo leswi ndzi mi byeleke swona. Naswona, mi nga tshuki mi kumbuka swikwembu swin'wana, mi nga vulavuli hi swona.
Mi fanele ku ndzi tlangela hi minkhuvo minharhu elembeni.
Mi ta endla Nkhuvo wa Xinkwa lexo-ke-comela; hilaha ndzi mi leriseke hakona, mi fanele ku dya xinkwa lexo-ke-comela masiku ya 7 enkarhini lowu vekiweke wa n'hweti ya Abibi, hikuva hi yona n'hweti leyi mi humeke ha yona etikweni ra Egipta. Ku nga vi na munhu loyi a taka emahlweni ka mina a nga tamelanga nchumu.
Mi ta endla Nkhuvo wa Ntshovelo, mi humesa mihandzu yo sungula ya nyuku wa n'wina eka leswi mi swi byaleke emasin'wini. Eku heleni ka nkarhi wa ntshovelo, mi ta endla Nkhuvo wo Hlengeleta, mi hlengeleta swa nyuku wa n'wina leswi mi swi tshoveleke emasin'wini.
Elembeni, vavanuna va ka n'wina hinkwavo va fanele ku hlengeletana kanharhu emahlweni ka mina HOSI N'wini wa vona.
Mi nga tshuki mi katsa ngati ya swifuwo ni xinkwa lexi nga ni comela, loko mi ndzi gandzela; naswona, mi nga tshiki mafurha ya swona ma tshama ku fikela nimpundzu, loko mi ndzi endlela nkhuvo.
Vonani, ndzi mi rhumela ntsumi leyi nga ta mi rhangela; yi ta mi sirhelela eriendzweni ra n'wina, yi ya mi fikisa endhawini leyi ndzi yi lulamiseke.
Yingisani ntsumi leyi, mi endla leswi yi nga ta swi vula; mi nga tshuki mi ala swileriso swa yona, hikuva yi nga ka yi nga mi tsetseleli loko mi tiarisa, naswona yi tirha hi vito ra mina.
Kambe loko mi yingisa swinene marito ya ntsumi, mi endla hinkwaswo leswi ndzi nga ta swi vula, ndzi ta va nala wa valala va n'wina, ndzi lwa ni lava nga ta lwa na n'wina.
Ntsumi ya mina yi ta rhanga emahlweni ka n'wina, yi ya mi fikisa eka Vaamori, ni Vahiti, ni Vaperesi, ni Vakanana ni Vahivhi, ni Vayebusi, kutani ndzi ta nyamalarisa vanhu lava.
Hikokwalaho, mi nga tshuki mi nkhinsamela swikwembu swa vona, kumbe ku swi humesela magandzelo, naswona mi nga tshuki mi landza mikhuva ya vona, kambe herisani swikwembu swa kona, mi fayetela ni maribye ya vukhongeri bya vona bya hava.
Mi ta tirhela mina HOSI Xikwembu xa n'wina ntsena, kutani ndzi ta mi katekisa hi ku mi nyika vuswa ni mati; ndzi ta susa ni mavabyi exikarhi ka n'wina.
Etikweni ra n'wina, a ku nga vi na wansati loyi a nga ta onhakeriwa, kumbe loyi a nga ta ka a nga veleki; naswona a ndzi nga hunguti ntsengo wa masiku ya vutomi bya n'wina.
Ndzi ta chavisa vanhu emahlweni ka n'wina, ndzi hlanganisa tinhloko ta hinkwavo lava mi nga ta lwa na vona; valala va n'wina hinkwavo ndzi ta endla leswaku va mi komba swikosi va suka va tsutsuma.
Ndzi ta rhumela mimpfi emahlweni ka n'wina, leyi yi nga ta hlongorisa Vahivhi, ni Vakanana, ni Vahiti, va suka emahlweni ka n'wina va famba.
A ndzi nga va hlongoli va suka hinkwavo emahlweni ka n'wina hi lembe rin'we ntsena, hikuva tiko ri nga ta tlhuma, kutani swiharhi swa nhova swi nga andza swi mi karhata.
Ndzi ta va hlongola hi vatsongo-vatsongo, va suka va huma exikarhi ka n'wina, ku kondza loko mi tswalelene mi andza ku ringana ku teka tiko ri va ra n'wina.
Ndzi ta ba mindzilekana ya tiko ra n'wina yi sukela eka Lwandle-ro-Tshwuka ku ya fika eLwandle ra Vafilista, ni ku suka emananga ya Sinayi ku ya fika enambyeni wa Yufrata, hikuva ndzi ta nyiketa vaaki va tiko emavokweni ya n'wina, mi va hlongola va suka emahlweni ka n'wina.
Mi nga tshuki mi endla ntwanano na vona kumbe ku endla ntwanano ni swikwembu swa vona.
Vanhu lava a va fanelanga ku tshama etikweni ra n'wina, hikuva va nga mi kokela eku ndzi dyoheleni; naswona loko mi gandzela swikwembu swa vona, mi ta va mi tiphasa hi ntlhamu.
Kutani HOSI Xikwembu xi ku ka Muxe: Tlhandluka u ta haleno ka mina, wena na Aroni, na Nadabu, na Abihu, ni vakulukumba va Israele vo ringana 70. Loko ma ha ri kule, nkhinsamani mi khongela.
Wena Muxe, hi wena ntsena u nga ta tshinela kusuhi na mina HOSI; lava u nga na vona va nga tshuki va ta kusuhi; vanhu lavan'wana vona ni ku ringeta ku khandziya va nga ringeti!
Kutani Muxe a ya tivisa vanhu marito hinkwawo ya HOSI Xikwembu ni swileriso swa xona hinkwaswo; vanhu hinkwavo va hlamula hi nomo wun'we, va ku: Hinkwaswo leswi HOSI Xikwembu xi leriseke swona, hi ta swi endla.
Kutani Muxe a tsala hinkwaswo leswi vuriweke hi HOSI Xikwembu. Siku leri tlhandlamaka a pfuka nimixo swinene, a aka alitari ehansi ka ntshava, a yimisa ni maribye lamakulu ya 12 ku ringanisa tinyimba ta Israele ta 12.
Kutani Muxe a rhuma majaha ya Israele ku tlhava tihomu, va humesela HOSI Xikwembu magandzelo lama hisiwaka ni ya xinakulobye.
Muxe a chela ngati yin'wana eminkambaneni, leyin'wana a xuva alitari ha yona.
Kutani a teka buku ya Ntwanano, a yi hlayela Vaisraele, kutani va ku: Hinkwaswo leswi HOSI Xikwembu xi nga swi vula, hi ta swi endla; naswona hi ta yingisa.
Kutani Muxe a teka ngati, a xuva vanhu ha yona, a ku: Leyi i ngati ya ntwanano lowu HOSI Xikwembu xi nga wu endla na n'wina, hi ku landza marito lawa hinkwawo.
Muxe a khandziya ntshava a ri na Aroni, na Nadabu, na Abihu, ni vakulukumba va Israele va 70.
Kutani va vona Xikwembu xa Israele; laha hansi ka milenge ya xona a wonge hiloko ku ri ni maribye ya nkoka swinene ya safiri, yo phatima ku fana ni rihlaza ra tilo.
HOSI Xikwembu a xi endlanga nchumu eka varhangeri lava va Israele, kambe va xi vonile, kutani va tshama ehansi va dya, ni ku tima torha.
Kutani HOSI Xikwembu xi ku ka Muxe: Tlhandlukela haleno ka mina entshaveni, u fika u ndzi yimela; kutani ndzi ta ku nyika maribye ya swiphepherhele, lawa ndzi tsaleke nawu ni swileriso eka wona, eku letela Vaisraele ha swona.
Kutani Muxe na Yoxuwa museketeri wa yena va suka va famba; Muxe a sungula ku tlhandlukela entshaveni ya Xikwembu
kutani a byela vakulukumba a ku: Hi yimeleni kwala hi kondza hi vuya. Aroni na Huri va ta sala na n'wina, kutani un'wana ni un'wana loyi a nga ta va ni mhaka leyi a lavaka ku pfuniwa eka yona, a a ye eka vona.
Kutani Muxe a tlhandlukela entshaveni ya Sinayi, hiloko papa ri khubumeta ntshava.
Ku vonakala ka HOSI Xikwembu ku tshama ehenhla ka ntshava. Yi khubumetiwa hi papa masiku ya 6, kutani hi siku ra vu-7, HOSI Xikwembu xi vitana Muxe xi ri endzeni ka papa.
Vaisraele a va vona ku vonakala ka HOSI Xikwembu, ehenhla ka ntshava, ku fana ni ndzilo lowu pfurhaka.
Kutani Muxe a nghena epapeni, a tlhandlukela entshaveni. Muxe ú tshamile entshaveni masiku ya 40 ni vusiku bya kona.
Kutani HOSI Xikwembu xi ku ka Muxe
Vulavula ni Vaisraele leswaku va ndzi humesela nhlengo; mi ta wu hlengeleta wu huma eka vanhu hinkwavo lava tinyiketaka ku ndzi humesela wona hi mbilu yo basa.
Mihlengo leyi mi nga ta yi amukela eka vona hi leyi; Nsuku, ni silivhere, ni koporo
ni voya bya tinyimpfu bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani lowo saseka, ni voya bya timbuti
ni madzovo ya tinyimpfu lama tlhuvutsiweke, ni madzovo ya timbuti, ni mapulangi ya murhi wa munga
ni mafurha yo voninga, ni mirhi yo nun'hwerisa mafurha yo tola, ni swinun'hweriso swa mirhi leyi hisiwaka egandzelweni
ni maribye ya nkoka ya ‘onikisi’, ni lama nga ta vekeriwa engubyeni ya vaprista ya ‘efodi’ ni le xincekaneni xa vona xa le xifuveni.
Kutani va ta ndzi endlela xivandla lexo hlawuleka leswaku ndzi ta tshama exikarhi ka vona.
Mi ta endla Ntsonga ni swingolongondzwana swa wona hinkwaswo hi swivumbeko leswi ndzi nga ta mi komba swona.
Areka yi ta endliwa hi mapulangi ya murhi wa munga, yi ri ni mimpimo leyi; 124 cm ku leha, ni 75 cm ku anama, ni 75 cm ku ya ehenhla.
Endzeni ni le handle ka Areka, mi fanele ku nameka nsuku lowu tengeke; kasi lomu matlhelo ku rhendzeleka na yona, mi ta vumba nkonye wa nsuku.
Mi yi endlela mune wa swingwavila hi nsuku lowu n'okisiweke, mi swi vekela emilengeni leya mune ya yona, swimbirhi swi va emilengeni ya tlhelo rin'we, swimbirhi emilengeni ya tlhelo lerin'wana.
Mi vatla timhandze ta murhi wa munga, mi ti nameka nsuku.
Timhandze leti, mi ta ti nghenisa eswingwavileni leswi nga ematlhelo ya Areka; ti ta va swikhomo swo rhwala Areka ha swona.
Timhandze ta kona ti fanele ku tshama eswingwavileni swa Areka, ti nga tshuki ti hlomuriwa.
Endzeni ka Areka, mi ta nghenisa xitsundzuxo xa Ntwanano lexi ndzi nga ta mi nyika xona.
Mi ta endla xitshamu xa ndzivalelo hi nsuku lowu tengeke, xi ri ni mimpimo leyi: 125 cm ku leha ni 75 cm ku anama.
Mi ta endla tikerubu timbirhi, leti mi nga ta ti fula hi nsuku, emakumu ka xitshamu xa ndzivalelo.
Kerubu yin'we, mi ta yi vekela etlhelweni rin'wana ra xitshamu xa ndzivalelo, leyin'wana etlhelweni lerin'wana; tikerubu leti, mi ta ti endla ti khomana ni xitshamu xa ndzivalelo hi le makumu ya xona
ti ta tlharamulela timpapa ta tona ehenhla, ti sirhelela xitshamu xa ndzivalelo, ti langutanile, xitshamu xa ndzivalelo xi ri exikarhi.
Xitshamu xa ndzivalelo, mi ta xi tlhandleka ehenhla ka Areka, mi nghenisa endzeni ka yona xitsundzuxo xa Ntwanano lexi ndzi nga ta mi nyika xona.
Ndzi ta hlangana na n'wina kwalaho, kutani ndzi ta mi byela swileriso swa mina hinkwaswo eka Vaisraele, ndzi ri ehenhla ka xitshamu xa ndzivalelo, exikarhi ka tikerubu timbirhi leti khubumetaka Areka ya Ntwanano.
Kutani mi ta endla tafula hi mapulangi ya murhi wa munga, ri ri ni mimpimo leyi: 100 cm ku leha, ni 50 cm ku anama, ni 75 cm ku ya ehenhla.
Tafula leri mi ta ri nameka nsuku lowo tenga, mi vumba ni nkonye wa nsuku ku rhendzeleka na rona.
Mi ta vekela pulangi ro anama 8 cm ri rhendzeleka ni tafula, mi tlhela mi vumba ni nkonye wa nsuku ku rhendzeleka ni pulangi leri.
Mi ta endlela tafula mune wa swingwavila hi nsuku lowu n'okisiweke, mi swi vekela etinhleni leta mune ta tafula, emilengeni ya rona.
Swingwavila leswi swi fanele ku tshama kusuhi swinene ni pulangi; eka swona, ku ta nghenisiwa timhandze to rhwala tafula.
Mi ta vatla timhandze leti hi murhi wa munga, mi ti nameka nsuku; tafula ri ta rhwariwa hi tona.
Mi ta endlela tafula tindyelo, ni minkambana ya mirhi ya risuna, mi endla ni swikhuwana ni swimbitana swo chela swa le gandzelweni; swibya leswi mi swi endla hi nsuku lowo tenga.
Ehenhla ka tafula, mi fanele ku veka Xinkwa lexo Hlawuleka xa magandzelo, xi tshama xi ri kona emahlweni ka mina minkarhi hinkwayo.
Kutani mi ta endla xitlhoma-timboni hi nsuku lowu tengeke; tshaku ra xona ni nsinya wa xona mi swi fula hi nsuku, mi endla ni swimbitana leswi sasekisiweke hi swihluke ni matluka ya swiluva, mi swi khomanisa ni xitlhoma-timboni.
Lomu matlhelo ya xitlhoma-timboni, ku fanele ku va ni marhavi ya 6; manharhu ma ta huma etlhelweni rin'we, manharhu etlhelweni lerin'wana.
Rhavi rin'wana ni rin'wana eka marhavi lawa ya 6 lama humeleke ematlhelo, ri fanele ku va ni swimbitana swinharhu leswi fanaka ni swiluva swa ‘alimondi’; xin'wana ni xin'wana xa swimbitana leswi xi fanele ku sasekisiwa hi swihluke ni matluka ya swiluva.
Ensinyeni wa kona, ku ta va ni swimbitana swa mune leswi fanaka ni swiluva swa ‘alimondi’, na swona swi ta va swi sasekisiwile hi swihluke ni matluka ya swiluva.
Ehansi ka lomu marhavi mambirhi ya xitlhoma-timboni ma hlanganaka kona ni nsinya wa xona, ku ta va ni xilo lexi fanaka ni xihluke, xi khomanile ni nsinya.
Swihluke leswi ni marhavi lawa swi ta khomanisiwa ni nsinya wa xitlhoma-timboni; xitlhoma-timboni hinkwaxo xi ta endliwa hi nsuku lowo tenga lowu furiweke.
Kutani mi ta xi endlela timboni ta 7; timboni leti ti fanele ku tlhomiwa, ti vekiwa hi ndlela leyi ti nga ta voninga xivandla lexi nga emahlweni ka xitlhoma-timboni.
Swikero swa xona ni timbita ta xona swi ta va swa nsuku lowo tenga.
Xitlhoma-timboni ni swingolongondzwana swa xona hinkwaswo swi fanele ku endliwa hi nsuku lowo tenga wo tlulanyana 40 kg hi ku tika.
Mi fanele ku vona leswaku mi endla swilo leswi hi ku ya hi swivumbeko leswi mi kombiweke swona entshaveni.
Kutani mi ta endlela Ntsonga swisirhelelo swa khume hi ntsembyani wo saseka lowu lukiweke ni voya bya muhlovo wa rihlaza ra tilo ni wa xivunguvungu ni lowo tshwuka; mi ta swi sasekisa hi ku swi rhungelela swifaniso swa tikerubu
Xisirhelelo xin'wana ni xin'wana xi ta va ni mimpimo leyi: 14 m ku leha ni 2 m ku anama; swisirhelelo hinkwaswo swi fanele ku va ni mimpimo yo ringana.
Mi ta hlanganisa ntlhanu wa swisirhelelo swi endla xin'we; ni leswin'wana swa ntlhanu, mi swi hlanganisisa sweswo.
Nsomo wa xisirhelelo xa le handle, eka swisirhelelo swa ntlhanu leswo sungula, mi ta wu rhungelela marimi hi tingoti ta rihlaza ra tilo; na wona nsomo wa xisirhelelo xa le handle, eka swisirhelelo swa ntlhanu leswa vumbirhi, mi ta wu rhungelela marimi.
Mi ta rhungelela marimi ya 50 eka xisirhelelo lexo sungula, ni marimi ya 50 eka nsomo wa xisirhelelo lexo hetelela; marimi lawa ma fanele ku va ma langutana.
Mi ta endla ni swikhweketo swa 50 swa nsuku, kutani mi khomanisa swisirhelelo hi swona, leswaku Ntsonga lowo Hlawuleka wu hlangana wu va xilo xin'we lexi heleleke.
Mi ta endla swin'wana swisirhelelo hi voya bya timbuti, leswi nga ta va swa ntsonga wa vumbirhi ehenhla ka Ntsonga lowo Hlawuleka; mi endla swisirhelelo leswi swi va 11.
Swisirhelelo leswi swi ta va ni mimpimo leyi: 15 m ku leha ni 2 m ku anama; swisirhelelo leswi swa 11 swi fanele ku va ni mimpimo yo ringana.
Kutani mi ta hlanganisa ntlhanu wa swisirhelelo swi endla xin'we, mi hlanganisisa sweswo ni leswin'wana swa 6; xisirhelelo lexa vu-6 mi ta xi petsa xi ringanana, xi va emahlweni ka Ntsonga.
Nsomo wa xisirhelelo lexo sungula eka leswa ntlhanu, mi ta wu rhungelela marimi ya 50; na wona nsomo wa xisirhelelo lexo hetelela eka leswa 6, mi ta wu rhungelela marimi ya 50.
Kutani mi ta endla swikhweketo swa 50 swa koporo, mi nghenisa swikhweketo leswi eka marimi; mi hlanganisa Ntsonga wu va xilo xin'we lexi heleleke.
Leswi nga ta sala emakumu ka swisirhelelo swa ntsonga wa vumbirhi, ku nga hafu ya xisirhelelo, swi ta tshikiwa swi ncikinya hala ndzhaku ka Ntsonga lowo Hlawuleka.
Kambe leswi nga ta sala lomu matlhelo ya swisirhelelo swa ntsonga wa vumbirhi, swi ta tshikiwa swi ncikinya ematlhelo ka ntsonga lowo Hlawuleka, swi wu funengeta, 50 cm eka tlhelo rin'wana ni 50 cm eka lerin'wana.
Naswona, mi ta endla xo funengeta Ntsonga hi madzovo lama tlhuvutsiweke ya tinyimpfu ni ya timbuti.
Mi ta vatla mapulangi hi murhi wa munga, mi yimisa Ntsonga ha wona.
Pulangi rin'wana ni rin'wana ri ta va ni mimpimo leyi: 5 m ku leha, ni 75 cm ku anama.
Epulangini rin'wana ni rin'wana, ku fanele ku va ni timhingu timbirhi leti nga ta hlanganisa mapulangi lawa; endlani tano ni le mapulangini hinkwawo ya Ntsonga.
Mapulangi ya Ntsonga, mi ta ma veka hi ndlela leyi: Mapulangi ya 20 ma ta va etlhelo ra le dzongeni.
Ehansi ka mapulangi lawa ya 20, mi ta veka minkotloto ya 40 ya silivhere. Ku ta va ni minkotloto mimbirhi ehansi ka pulangi rin'we, laha ku nga ta nghena timhingu ta rona timbirhi; ni minkotloto mimbirhi ehansi ka rin'wana pulangi, laha ku nga ta nghena timhingu ta rona timbirhi.
Etlhelweni lera vumbirhi ra Ntsonga, en'walungwini, ku ta va ni mapulangi ya 20
ni minkotloto ya wona ya 40 ya silivhere, mimbirhi ehansi ka pulangi rin'we, ni mimbirhi ehansi ka rin'wana pulangi.
Mi ta veka mapulangi ya 6 endzhaku ka Ntsonga hi tlhelo ra vupeladyambu.
Etinhleni ta Ntsonga leta le ndzhaku, mi ta yimisa mapulangi mambirhi.
Mapulangi lawa ma fanele ku va ma hambanile ehansi, kambe ehenhla ma ta hlanganisiwa exingwavileni lexo sungula. Mapulangi ya tinhla letimbirhi ma ta yimisiwa hi ndlela yoleyo, mambirhi eyinhleni yin'we.
Mapulangi hinkwawo ya le tinhleni ma ta va 8, ma va ni minkotloto ya wona ya 16 ya silivhere, mimbirhi ehansi ka pulangi rin'wana ni rin'wana.
Mi ta vatla timhandze to hingakanya ha tona ta murhi wa munga, mi ti veka hi ndlela leyi: Ntlhanu wa timhandze ti ta hingakanya emapulangwini ya tlhelo rin'we ra Ntsonga
ntlhanu wa tona ti ta hingakanya emapulangwini ya tlhelo lerin'wana ra Ntsonga, ni tin'wana ta ntlhanu ti ta hingakanya emapulangwini lama nga endzhaku ka Ntsonga, hi tlhelo ra vupeladyambu.
Mhandze ya le xikarhi yo hingakanya mapulangi, yi fanele ku suka emakumu ka Ntsonga yi ya fika emakumu ka wona.
Mi ta nameka nsuku emapulangwini ya Ntsonga, mi endla ni swingwavila swa nsuku eka wona, laha timhandze leto hingakanya ha tona ti nga ta nghenisiwa kona; na tona timhandze leti, mi ta ti nameka nsuku.
Mi ta dzima Ntsonga lowo Hlawuleka hi ku ya hi xivumbeko xa wona lexi mi kombiweke xona entshaveni.
Kutani mi ta endla xisirhelelo hi voya bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani lowo saseka lowu lukiweke; mi ta xi sasekisa hi ku xi rhungelela swifaniso swa tikerubu.
Xisirhelelo lexi mi ta xi hayeka hi swikhweketo swa nsuku eka mune wa tiphuphu ta murhi wa munga leti yimisiweke ehenhla ka minkotloto ya mune ya silivhere.
Mi ta xi hayeka xi sukela eka swikhweketo xi ya ehansi; kutani mi ta veka Areka ya Ntwanano endzhaku ka xona. Xisirhelelo lexi xi ta mi avanyisela xivandla lexo hlawuleka ni xivandla lexo hlawuleka ngopfu xa le mpfungwe.
Mi ta tlhandleka xitshamu xa ndzivalelo ehenhla ka Areka ya Ntwanano, exivandleni lexo hlawuleka ngopfu.
Mi ta veka tafula ehandle ka xisirhelelo; xitlhoma-timboni xona mi ta xi veka hi tlhelo ra dzonga ra Ntsonga, ku langutana ni tafula, kutani rona mi ta ri veka hi tlhelo ra n'walungu.
Mi ta endla xisirhelelo xo pfala nyangwa ya Ntsonga hi voya bya muhlovo wa rihlaza ra tilo, ni wa xivunguvungu, ni lowo tshwuka ni ntsembyani wo saseka lowu lukiweke, lowu rhungeleriweke mavalavala.
Mi ta vatla tiphuphu ta ntlhanu hi murhi wa munga, to hayeka xisirhelelo xa le nyangweni, mi ti nameka nsuku; ni swikhweketo swa tona swi ta va swa nsuku; mi ta endlela timhandze leti eminkotloto ya koporo ya ntlhanu.
Mi ta endla alitari hi mapulangi ya murhi wa munga; ehenhla ni le hansi ka yona ku ta ringanana, 2,50 m ku leha ni 2,50 m ku anama; ku ya ehenhla yi ta va 1,50 m.
Etinhleni ta yona ta mune, mi ta vekela timhondzo, ti khomana na yona, kutani mi ta yi nameka koporo.
Mi ta endlela alitari timbita to kangatela nkuma wa magandzelo, mi yi endlela ni minkombe, ni minkambana, ni tiforoko, ni timbita ta ku oka ndzilo; swingolongondzwana leswi hinkwaswo swa alitari, mi ta swi endla hi koporo.
Naswona mi ta lukela alitari ritavala ra koporo; etinhleni ta mune ta rona, mi ta vekela swingwavila swa mune swa koporo
mi ta vekela ritavala leri hi hala hansi ka alitari emakumu ka yona, ri tlakuka ri ya ehenhla ku ya fika exikarhi ka yona.
Mi ta vatla timhandze ta alitari hi murhi wa munga, mi ti nameka koporo
timhandze leti ti ta nghenisiwa eswingwavileni leswi nga ematlhelo ya alitari; ti ta va swikhomo swo rhwala alitari ha swona.
Mi ta endla alitari hi mapulangi, yi fana ni bokisi; ku ta landziwa xivumbeko lexi mi kombiweke xona entshaveni.
Mi ta biyela Ntsonga hi xivava. Hi tlhelo ra dzonga, xivava lexi xi ta va ni swisirhelelo swa ntsembyani wo saseka lowu lukiweke; ku leha ka swona ku ta va 50 m.
Swisirhelelo leswi swi ta va ni timhandze ta 20 to seketela xivava, ni minkotloto ya tona ya 20 ya koporo, kambe swikhweketo swa le timhandzeni ni timbalelo ta tona swi ta va swa silivhere.
Hi tlhelo hinkwaro ra n'walungu, na kona xivava xi ta va ni swisirhelelo swa 50 m hi ku leha, leswi nga ta va ni timhandze to seketela xivava ta koporo ta 20, ni minkotloto ya tona ya 20, kambe swikhweketo ni timbalelo swi ta va swa silivhere.
Xivava xi ta va ni swisirhelelo hi tlhelo ra vupeladyambu, leswi leheke 25 m, swi ri ni timhandze to seketela ta khume, ni minkotloto ya tona ya khume.
Hala nyangweni ya xona hi tlhelo ra le vuxeni, xivava xi ta va xi anamile 25 m.
Swisirhelelo swa tlhelo rin'we swa le nyangweni, swi ta va swi lehile 7,50 m, swi ta va ni timhandze tinharhu to seketela eka tona ni minkotloto minharhu.
Hi tlhelo lerin'wana ra nyangwa, ku ta va ni swisirhelelo swa 7,50 m hi ku leha, ni timhandze tinharhu to seketela eka tona, ni minkotloto minharhu.
Enyangweni ya xivava, ku ta va ni xisirhelelo xa 10 m hi ku leha, xa voya bya muhlovo wa rihlaza ra tilo ni wa xivunguvungu ni lowo tshwuka, ni ntsembyani wo saseka lowu lukiweke, lowu rhungeleriweke mavalavala; wu ta va ni mune wa timhandze to seketela eka tona ni mune wa minkotloto ya tona.
Timhandze hinkwato ematlhelweni hinkwawo ya xivava ti ta va ni timbalelo ta silivhere, ni swikhweketo swa silivhere, ni minkotloto ya koporo.
Xivava xi ta va ni mimpimo leyi: 50 m ku leha, ni 25 m ku anama, ni 2,50 m ku ya ehenhla; xi ta va ni swisirhelelo swa ntsembyani wo saseka lowu lukiweke, ni minkotloto ya koporo.
Swingolongondzwana hinkwaswo leswi nga ta tirhisiwa eka Ntsonga, ni swikhomiso swa wona hinkwaswo, ni swikhomiso swa xivava hinkwaswo swi ta va swa koporo.
Kutani mi ta byela Vaisraele hinkwavo leswaku va mi tisela mafurha layo tenga lama humaka eka murhi wa mutlhwari, leswaku rivoni ri ta lumekiwa ri tshama ri ri karhi ri pfurha.
Aroni ni vana va yena va ta veka rivoni leri eka Ntsonga lowo Hlawuleka, ehandle ka xisirhelelo lexi sirhelelaka Areka ya Ntwanano; ri ta tshama ri pfurha emahlweni ka mina HOSI ku sukela nimadyambu ri kondza ri xa. Nawu lowu wu fanele ku hlayisiwa hi Vaisraele ni vatukulu va vona hi minkarhi hinkwayo.
Vitana makwenu Aroni, a ta eka wena ni vana va yena, Nadabu, na Abihu na Eliyazara, na Itamara, u hlawula vanhu lava exikarhi ka Vaisraele; va ta va vaprista, va ndzi tirhela.
Kutani u ta endlela makwenu Aroni swiambalo leswo hlawuleka, leswaku swi ta n'wi nyika ndzhuti ni ku languteka.
U ta vulavula ni vatirhi hinkwavo lava nga ni vutivi, va nga lava ndzi va nyikeke vutlhari, leswaku va rhungela Aroni swiambalo leswi nga ta komba leswaku ndzi n'wi hlawurile ku va muprista, a ndzi tirhela.
Swiambalo leswi va nga ta rhunga swona hi leswi: Xincekana xa le xifuveni, ni efodi, ni nguvu yo leha, ni hembe yo rhungeleriwa mavalavala, ni xihuku, ni vamba. Va fanele ku rhungela makwenu Aroni ni vana va yena va xinuna eswiambalo leswo hlawuleka, leswaku va ta va vaprista, va ndzi tirhela.
Varhungi va fanele ku tirhisa voya bya muhlovo wa nsuku, ni wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke.
Va ta rhunga efodi hi voya bya muhlovo wa nsuku, ni wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke, lowu rhungeleriweke swifaniso.
Efodi yi ta va ni tingoti timbirhi emakatleni, ti rhungeleriwa etinhleni ta yona leti timbirhi, leswaku yi ta bohiwa ha tona.
Vamba leri nga ta tiyisa ni ku boha efodi, ri ta rhungiwa ku fana na yona, hi voya byo fana bya muhlovo wa nsuku, ni wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke.
Kutani mi ta teka maribye mambirhi ya nkoka ya ‘onikisi’, mi ma kevetlela, mi tsala mavito ya vana va Yakobo va xinuna.
Mavito ya vona ya 6 ma ta tsariwa eribyeni rin'we, 6 eka lerin'wana, hi ku tlhandlamana ka vona.
Mi ta kevetla mavito ya vana va Yakobo emaribyeni lawa mambirhi, tanihi munhu loyi a kevetlelaka maribye ya nkoka a endla mimfungho; kutani mi ta vekela maribye lawa eka swiangarhelo swa nsuku
kutani mi ta bohelela maribye ya kona etingotini ta efodi ta le makatleni, leswaku ma ta va xikombiso xa tinyimba ta Israele; naswona Aroni ú ta rhwala mavito lawa emakatleni ya yena loko a ta emahlweni ka mina HOSI Xikwembu, ma ta ndzi tsundzuxa tinyimba leti.
Kutani mi ta endla swikhomiso swimbirhi swa nsuku
mi endla ni swinketanana swimbirhi hi nsuku lowu tengeke, swi lukiwa ku fana ni tingoti, kutani mi swi bohelela eka swikhomiso.
Kutani mi ta endla xincekana xa le xifuveni, xo ambariwa loko ku avanyisiwa timhaka, mi xi rhungelela swifaniso. Mi ta xi endla ku fana ni efodi, hi voya bya muhlovo wa nsuku, ni wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke.
Xincekana lexi xi ta petsiwa xi ringanana, xi va 25 cm ku leha ni 25 cm ku anama.
Eka xincekana lexi, mi ta veketela maribye ya nkoka hi tinxaxa ta mune; rixaxa ro sungula ri ta va ni maribye lawa ya nkoka: ‘sardiyo’, na ‘topazi’, na ‘garnete’
rixaxa ra vumbirhi ri ta va ni maribye lawa: ‘emeralda’, na ‘safiri’, na ‘dayimani’
rixaxa ra vunharhu ri ta va ni lawa: ‘yakinta’, na ‘agata’, na ‘ametisita’
rixaxa ra vumune ri ta va ni lawa: ‘berila’, na ‘onikisi’, na ‘yaspere’. Maribye lawa ma fanele ku vekeriwa eka swiangarhelo swa nsuku.
Ku ta va ni maribye ya 12 lama nga ta va ni mavito ya vana va Yakobo eka wona. Ribye rin'wana ni rin'wana ri ta yimela yin'wana ya tinyimba ta 12 ta Israele, ri kevetliwile ku fana ni mfungho.
Kutani mi ta endlela xincekana xa le xifuveni etinketani letitsongo leti swuriweke ku fana ni tingoti, hi nsuku lowo tenga
mi ta xi endlela ni swingwavila swimbirhi hi nsuku, mi swi vekela etinhleni ta xona leti timbirhi.
Kutani mi ta nghenisa swinketanana leswimbirhi swa nsuku eswingwavileni leswi swimbirhi, leswi nga etinhleni ta xincekana.
Mi ta boha makumu laman'wana ya swinketanana leswimbirhi eka swikhomiso leswimbirhi swa nsuku; kutani hi ndlela leyi, mi ta swi khomisa eka tingoti ta efodi ta le makatleni, hi laha mahlweni ka yona.
Kutani mi ta endla swingwavila swimbirhi hi nsuku, mi swi vekela eka makumu mambirhi ya xincekana xa le xifuveni, enson'weni wa xona wa le ndzeni, kusuhi ni efodi.
Mi ta endla swingwavila swin'wana swimbirhi hi nsuku; swona mi ta swi vekela emahlweni, hi le hansi ka tingoti ta efodi ta le makatleni, laha tingoti leti ti hlanganaka kona, ehenhla ka vamba ra efodi.
Swingwavila leswi swi ta khomisa xincekana xa le xifuveni eswingwavileni swa efodi, swi boheleriwa hi ngoti ya rihlaza ra tilo, ku endlela leswaku xincekana xi tshama ehenhla ka vamba ra efodi, xi nga tshuki xi suka eka yona.
Kutani loko Aroni a ta exivandleni lexo hlawuleka, ú ta rhwala mavito ya tinyimba ta Israele ma ri exincekaneni xa le xifuveni lexi ambariwaka loko ku avanyisiwa timhaka; mavito lawa ma ta va henhla ka mbilu ya yena, ku endlela leswaku mina HOSI Xikwembu ndzi tshama ndzi ri karhi ndzi ma tsundzuka.
Endzeni ka xincekana lexi xa le xifuveni, mi ta nghenisa ‘Urimi’ na ‘Thumimi’, swi nga swilo leswi swi nga ta va exifuveni xa Aroni etlhelweni ra ximatsi, loko a ta emahlweni ka mina HOSI; hi ndlela leyi, Aroni ú ta tshama a rhwale ehenhla ka mbilu ya yena leswi swi nga ta n'wi pfuna ku avanyisa timhaka ta Vaisraele emahlweni ka mina HOSI Xikwembu.
Nguvu leyo leha leyi nga ta ambariwa na efodi, mi ta yi luka hi voya bya muhlovo wa rihlaza ra tilo ntsena.
Nguvu leyi yi ta va ni mbhovo, laha nhloko yi nga ta nghena hi kona, ku fana ni le tingubyeni ta madzovo. Kutani va ta luka swo soma ha swona va rhungelela embhoveni, leswaku yi ta ka yi nga handzuki.
Emakumu ka nguvu leyi ehansi, mi ta rhungelela swifaniso swa swihenge, hi voya bya muhlovo wa rihlaza ra tilo, ni wa xivunguvungu, ni lowo tshwuka; mi ta swi rhungelela swi rhendzeleka ni nguvu, kutani exikarhi ka swona mi ta vekela swingelengele swa nsuku.
Loko mi vekela xingelengele xa nsuku, mi ta landzisa hi xifaniso xa xihenge, sweswo-sweswo ku rhendzeleka ni nguvu hinkwayo.
Kutani Aroni ú ta ambala nguvu leyi yo leha, loko a ri karhi a tirha ntirho wa vuprista; mpfumawulo wa swingelengele swa yona wu ta twala loko a nghena exivandleni lexo hlawuleka ni loko a huma, hikuva loko swi nga ri tano, a nga fa.
Mi ta fula nsuku lowo tenga wu va xiphepherhele, eka xona mi kevetla marito lama nge: ‘La hlawuleriweke HOSI’, ku fana ni loko ku kevetliwa mfungho.
Mi ta bohelela nsuku lowu wa xiphepherhele eka xihuku hi ngoti ya rihlaza ra tilo; xi ta va emahlweni ka xihuku.
Aroni ú fanele ku vekela xiphepherhele lexi emombyeni wa yena; ú ta byarha xidyoho xa mhamba yin'wana ni yin'wana leyo hlawuleka leyi Vaisraele va nga ta va va nga yi humesanga hi ndlela leyinene. Aroni ú ta tshama a vekerile xiphepherhele lexi emombyeni wa yena, leswaku magandzelo ma ta amukeleka emahlweni ka mina HOSI.
Mi ta luka hembe ya mavalavala ni xihuku hi ntsembyani lowo saseka; vamba rona mi ta ri rhungelela mavalavala.
Mi ta rhunga tihembe ni mavamba ni swihuku leswitsongo, mi rhungela vana va Aroni leswaku swi ta va nyika ndzhuti ni ku languteka.
U ta ambexa makwenu Aroni ni vana va yena eswiambalo leswi swa vuprista, u va chela mafurha enhlokweni, u va veka ni ku va hlawulekisa leswaku va ta va vaprista, va ndzi tirhela.
Mi ta va rhungela swiburukwana swo siva miri ha swona, swi suka exisutini swi ya fika ehenhla ka matsolo.
Swiburukwana leswi swi fanele ku ambariwa hi Aroni ni vana va yena, loko va nghena eka Ntsonga lowo Hlawuleka, kumbe loko va ta kusuhi ni alitari ku ya tirha exivandleni lexo hlawuleka; loko va nga endlisi sweswo, va ta tivangela khombo, va fa. Lowu wu ta va nawu lowu bohaka Aroni ni vatukulu va yena hilaha ku nga heriki.
Leswi u nga ta swi endla eka Aroni ni vana va yena loko u va hlawulekisa leswaku va va vaprista va ndzi tirhela, hi leswi: U ta lava xinkuzana ni makhuna mambirhi ya tinyimpfu lama nga solekiki.
U ta lava ni xinkwa, ni swimbhundzwa leswi swekiweke hi mafurha, ni xinkwa xo oma lexi totiweke mafurha, hinkwaswo swi ri leswi swekiweke hi mapa lamanene ya koroni, swi nga cheriwanga comela.
Kutani u ta swi nghenisa exirhundzwini; u swi tisa swi ri endzeni ka xona, siku u tisaka xinkuzana ni makhuna mambirhi.
U ta ta na Aroni ni vana va yena va xinuna enyangweni ya Ntsonga lowo Hlawuleka, kutani u ta va hlambisa hi mati.
Kutani u ta teka swiambalo swa vuprista, u ambexa Aroni hembe ni nguvu leyo leha leyi ambariwaka ni efodi, u n'wi ambexa ni efodi, ni xincekana xa le xifuveni, u n'wi khama hi vamba ra efodi
u n'wi ambexa xihuku enhlokweni, u vekela ni harhi leyo hlawuleka ya xiphepherhele exihukwini.
Kutani u teka mafurha layo hlawuleka, u n'wi chela enhlokweni, u n'wi tota.
U ta ta ni vana va Aroni va xinuna, u va ambexa tihembe
u va khama hi mavamba, u va boha swihuku leswitsongo etinhlokweni. Hi swona leswi u nga ta vekisa swona Aroni ni vana va yena, kutani ntirho wa vuprista wu ta va wa vona hi nawu hilaha ku nga heriki.
Kutani u ta tisa xinkuzana emahlweni ka Ntsonga lowo Hlawuleka. Aroni ni vana va yena va ta tlhandleka mavoko enhlokweni ya xinkuzana lexi
u ta xi tlhava emahlweni ka mina HOSI, kwala nyangweni ya Ntsonga lowo Hlawuleka.
Kutani u ta teka ngatinyana ya xinkuzana, u tota etimhondzweni ta alitari hi ritiho, ngati leyin'wana hinkwayo u ta yi chela ehansi ka alitari.
Kutani u ta teka mpambani hinkwawo, ni tlhelo lero saseka ra xivindzi, ni tinso hi timbirhi ka tona, ni mafurha ya kona, u swi hisa ehenhla ka alitari.
Kambe nyama ya xinkuzana, ni dzovo ra xona, ni nswanyi, u ta ya swi hisa hi ndzilo ehandle ka mixaxa. Leyi hi yona mhamba ya ku susa swidyoho.
U ta teka rin'wana ra makhuna; Aroni ni vana va yena va ta tlhandleka mavoko enhlokweni ya rona
kutani u ta ri tlhava, u teka ngati ya rona, u xuva alitari matlhelo hinkwawo.
U ta tsemelela nyama ya khuna, u hlantswa swa le ndzeni ni manqina ya rona, u swi veka endhawini yin'we ni nyama ni nhloko ya rona.
Kutani u hisa khuna hinkwaro ehenhla ka alitari. Lawa hi wona magandzelo lama hisiwaka, lama humeseriwaka mina HOSI Xikwembu; hi yona mhamba leyi hiseriwaka mina, leyi ku nun'hwela ka yona ku nga ta ndzi tsakisa.
U ta teka khuna lerin'wana; Aroni ni vana va yena va ta tlhandleka mavoko ya vona enhlokweni ya rona.
Kutani u ta ri tlhava, u teka ngatinyana, u tota Aroni ni vana va yena emakumu ka ndleve ya xinene, ni le khudzwini ra voko ra xinene, ni le khudzwini ra nenge wa xinene; ngati leyin'wana hinkwayo, u ta xuva ha yona alitari matlhelo hinkwawo.
U ta teka ngati yin'wana eka leyi nga alitarini, u teka ni mafurha layo tola, u xuva Aroni ni vana va yena ni swiambalo swa vona swa vuprista; kutani Aroni ni vana va yena va ta va va hlawulekile, ni swiambalo swa vona swa vuprista swi ta va swi hlawulekile.
U ta teka mafurha ya khuna leri, ni ncila, ni mpambani, ni tlhelo lero saseka ra xivindzi, ni tinso ha timbirhi ka tona ni mafurha ya kona, ni nenge wa xinene, hikuva i khuna leri tlhaveriwaka ku vekiwa ka vaprista
u ta pambula ni xinkwa xin'we, ni ximbhundzwa xin'we lexi swekiweke hi mafurha, ni xinkwa xin'we xo oma exirhundzwini xa leswo-ke-comela leswi nga emahlweni ka HOSI Xikwembu.
Swilo leswi hinkwaswo, u ta swi khomisa Aroni ni vana va yena, u va byela ku ndzi widzela swona, yi va nyiko leyo hlawuleka ya mina HOSI Xikwembu.
Kutani u ta swi teka emavokweni ya vona, u swi katsa ni magandzelo lama hisiwaka, u swi hisa ehenhla ka alitari, yi va mhamba leyi hiseriwaka mina HOSI Xikwembu, leyi ku nun'hwela ka yona ku nga ta ndzi tsakisa.
U ta teka xifuva xa khuna leri tlhaveriwaka ku vekiwa ka Aroni, u ndzi widzela xona, yi va nyiko leyo hlawuleka ya mina HOSI Xikwembu; hi yona nyama leyi u nga ta kuma yona eka xifuwo lexi.
Eka khuna leri tlhaveriwaka ku vekiwa ka vaprista, u ta hlawulekisa xifuva, xi va nyiko leyo hlawuleka, ni nenge wa kona lowu nyikiwaka vaprista; swi ta va swa Aroni ni vana va yena.
Aroni ni vana va yena va ta nyikiwa nyama leyi hi nawu lowu nga ta boha Vaisraele hilaha ku nga heriki, hikuva hi yona nyiko eka vaprista, leyi Vaisraele va nga ta yi pambula eka magandzelo ya vona ya xinakulobye; i mhamba ya vona leyi va yi humeselaka mina HOSI Xikwembu.
Swiambalo swa Aroni leswo hlawuleka swi ta sala swi va swa vana va yena loko a hundzile emisaveni; va ta ambala swona siku va vekiwaka ku va vaprista hi ku cheriwa mafurha enhlokweni.
N'wana loyi a nga ta siva Aroni entirhweni wa vuprista, ú ta ambala swiambalo leswi masiku ya 7, loko a nghena eka Ntsonga lowo Hlawuleka ku ya tirha exivandleni xa wona lexo hlawuleka.
U ta teka nyama ya khuna leri tlhaveriwaka ku vekiwa ka vaprista, u yi swekela endhawini leyi hlawulekeke.
Aroni ni vana va yena va ta dya nyama ya khuna leri ni xinkwa lexi nga xirhundzwini, va swi dyela enyangweni ya Ntsonga lowo Hlawuleka.
Va ta dya swilo leswi tirhisiweke ku humesa mhamba ya ku susa swidyoho, siku va vekiweke ni ku hlawulekisiwa. Kambe munhu wa le handle a nga tshuki a dya swilo leswi, hikuva swi hlawulekile.
Loko, siku leri tlhandlamaka nimpundzu, ka ha sale nyama ya siku ra ku vekiwa ka vaprista, kumbe xinkwa xa kona, u ta swi hisa; swi nga tshuki swi dyiwa, hikuva swi hlawulekile.
U ta endlela Aroni ni vana va yena hinkwaswo leswi ndzi nga ku lerisa swona; ntirho wa ku va veka wu ta teka masiku ya 7.
Siku rin'wana ni rin'wana, u ta humesa magandzelo hi ku tlhava xinkuzana, xi va mhamba ya ku susa swidyoho. Na yona alitari u ta yi humesela emagandzelo, yi va mhamba ya ku yi basisa; u ta yi hlawulekisa hi ku yi tota mafurha.
Hi masiku lawa ya 7, u ta humesela alitari emhamba ya ku yi basisa, u yi hlawulekisa; hikokwalaho yi ta va leyi hlawulekeke swinene, kutani xin'wana ni xin'wana lexi nga ta khumbana na alitari xi ta hundzuka lexi hlawulekeke.
Siku rin'wana ni rin'wana hilaha ku nga heriki, mi ta humesa swinyimpfana swimbirhi swa makhuna swa lembe rin'we alitarini.
Mi ta humesa xinyimpfana xin'we nimixo, xin'wana namadyambu.
Lexo sungula, mi ta xi humesa ni xintewana xin'we xa mapa lamanene ya koroni lama pfanganyisiweke ni xikhudza xin'we xa mafurha layo tenga ya mutlhwari, mi chela ni jomela rin'we ra vhinyo ya magandzelo.
Xinyimpfana lexa vumbirhi xa namadyambu, mi ta xi humesa ni magandzelo ya mapa lama katsiweke ni vhinyo, ku fana ni swa nimixo; ma ta va magandzelo lama hiseriwaka mina HOSI Xikwembu, lawa ku nun'hwela ka wona ku nga ta ndzi tsakisa.
Vatukulu va n'wina hinkwavo na vona va ta ya emahlweni va humesa magandzelo lama hisiwaka lawa, ma humeseriwa enyangweni ya Ntsonga lowo Hlawuleka, emahlweni ka mina HOSI. Kona kwalaho ndzi ta hlangana na n'wina, ndzi vulavula na n'wina.
Ndzi ta hlangana ni Vaisraele endhawini yoleyo, kutani ku kwetsima ka mina ku ta yi hlawulekisa.
Ndzi ta hlawulekisa Ntsonga ni alitari ya kona; na yena Aroni ni vana va yena, ndzi ta va hlawulekisa leswaku va va vaprista, va ndzi tirhela.
Ndzi ta tshama exikarhi ka Vaisraele, kutani eka vona, ndzi ta va Xikwembu.
Va ta tiva leswaku mina HOSI, ndzi Xikwembu xa vona lexi xi va humeseke etikweni ra Egipta, leswaku ndzi ta tshama exikarhi ka vona. Hi mina HOSI, Xikwembu xa vona.
Mi ta endla alitari yo hisela kona mirhi ya risuna mi yi endla hi mapulangi ya murhi wa munga.
Ehenhla ni le hansi ka yona, ku ta ringanana: 50 cm ku leha ni 50 cm ku anama, ni 100 cm ku ya ehenhla; timhondzo ta yona ti ta khomana na yona.
Mi ta yi nameka nsuku lowo tenga, ehenhla ni le matlhelo hinkwawo, mi nameka ni timhondzo ta yona, mi endla ni nkonye wa nsuku ku rhendzeleka na yona.
Mi ta yi endlela ni swingwavila swimbirhi hi nsuku, mi swi vekela ehansi ka nkonye hi matlhelo mambirhi ya yona; eka swona ku ta tlhomiwa timhandze to rhwala alitari ha tona.
Timhandze ta kona mi ta ti vatla hi murhi wa munga, mi ti nameka nsuku.
Mi ta veka alitari emahlweni ka xisirhelelo lexi sivaka Areka ya Ntwanano, laha ndzi nga ta hlangana na n'wina kona.
Kutani Aroni ú ta hisa swinun'hweriso ehenhla ka yona mpundzu wun'wana ni wun'wana; ú ta swi hisa enkarhini lowu a lunghisaka timboni ha wona.
Ú ta tlhela a hisa swinun'hweriso leswi namadyambu, enkarhini lowu a lumekaka timboni ha wona; vatukulu va n'wina hinkwavo na vona va ta humesa magandzelo lawa ya mirhi ya risuna emahlweni ka mina HOSI, hilaha ku nga heriki.
Ehenhla ka alitari leyi, mi nga tshuki mi hisa mirhi ya risuna leyi mi nga lerisiwangiki yona, mi nga humeseli kona magandzelo ya nyama ni ya mapa, naswona mi nga cheli swakunwa swa magandzelo ehenhla ka yona.
Kan'we hi lembe, Aroni ú ta basisa alitari hi ku teka ngatinyana ya xifuwo lexi tlhaveriweke mhamba yo susa swidyoho, a tota timhondzo ta alitari; alitari yi ta basisiwa hi ndlela leyi kan'we hi lembe, ni le ka vatukulu va n'wina hinkwavo. Alitari leyi yi ta va yi hlawulekile ngopfu eka mina HOSI.
Kutani HOSI Xikwembu xi ku ka Muxe
Loko ku hlayiwa ntsengo wa Vaisraele lava taka eku tsariseni, un'wana ni un'wana wa vona ú ta humesa nhlengo wa ku kutsula vutomi bya yena, a humesela mina HOSI Xikwembu, siku vanhu va hlayiwaka, leswaku va nga tshuki va wela hi ntungu, loko va ri karhi va hlayiwa.
Un'wana ni un'wana la hundzaka eku hlayiweni, ú ta humesa nhlengo wa silivhere ya 6 g, yi nga hafu ya ntiko wo pima ha wona, lowu hlayisiwaka exivandleni lexo hlawuleka; nhlengo lowu wu ta va wa mina HOSI
wu humesiwa hi munhu un'wana ni un'wana wa malembe ya 20 ni ku ya ehenhla la taka eku hlayiweni.
Mufumi a nga ka a nga humesi ku tlula silivhere ya 6 g, ni xisiwana a xi nga humesi ehansi ka silivhere yo ringana na yoleyo, loko mi ri karhi mi humesa nhlengo wa mina wo kutsula vutomi bya n'wina ha wona.
Mi ta amukela nhlengo wa kona eka Vaisraele, kutani mi wu tirhisa ku fambisa mintirho ya Ntsonga lowo Hlawuleka; nhlengo lowu wa ku kutsula vutomi bya n'wina, wu ta endla leswaku mina HOSI ndzi tsundzuka Vaisraele.
Kutani HOSI Xikwembu xi ku ka Muxe
U ta vumba sambelo hi koporo, ni xikhatelo xa rona, u swi vumba hi koporo. U ta veka xibya lexi exikarhi ka Ntsonga lowo Hlawuleka ni alitari, u chela mati eka xona.
Mati lawa, Aroni ni vana va yena va ta hlamba mavoko ni milenge ha wona.
Loko va nghena eka Ntsonga lowo Hlawuleka, kumbe loko va tshinela kusuhi ni alitari ku ya tirha kona, ni ku ndzi hisela magandzelo mina HOSI Xikwembu, va ta rhanga hi ku hlamba hi mati lawa, leswaku va nga tshuki va fa.
Va ta hlamba mavoko ni milenge, hikuva loko va nga endlisi sweswo, va ta fa. Lowu i nawu lowu nga ta ka wu nga hundzuki, eka Aroni ni vana va yena, wu ta boha hambi va ri vatukulu va yena, hilaha ku nga heriki.
Kutani HOSI Xikwembu xi tlhela xi ku ka Muxe
Teka mirhi leyo saseka swinene yo nun'hwerisa ha yona: Mafi ya murhi wa ‘mirha’ ya 6 kg, ni murhi lowo nun'hwela wa ‘sinamoni’ wa 3 kg, ni mafi ya tinhlanga ya 3 kg
ni murhi wa ‘kasiya’ wa 6 kg, hi ku ya hi ntiko wo pima ha wona lowu hlayisiwaka exivandleni lexo hlawuleka, ni tinghotsa timbirhi ta mafurha ya murhi wa mutlhwari.
Kutani mi ta pfanganyisa swilo leswi, hi mukhuva lowu muendli wa mirhi leyo nun'hwerisa a pfanganyisaka ha wona, mi endla mafurha layo hlawuleka yo tola; ma ta va mafurha yo tola lama hlawulekeke.
Mi ta teka mafurha lawa, mi tota Ntsonga lowo Hlawuleka, ni Areka ya Ntwanano
mi ta tota tafula ni swibya swa rona hinkwaswo, mi tota xitlhoma-timboni ni swingolongondzwana swa xona, mi tota ni alitari ya mirhi ya risuna
mi tota alitari ya magandzelo lama hisiwaka ni swingolongondzwana swa yona hinkwaswo, ni sambelo, ni xikhatelo xa rona
mi ta swi basisa leswaku swi va leswi hlawulekeke swinene; xin'wana ni xin'wana lexi nga ta khumbana ni swilo leswi, xi ta va lexi hlawulekeke.
Aroni ni vana va yena, na vona mi ta va chela mafurha lawa, mi va hlawulekisa leswaku va va vaprista, va ndzi tirhela.
Kutani mi ta byela Vaisraele leswaku mina HOSI ndzi ri: ‘Lawa ma ta va mafurha yo tola lama hlawulekeke, lawa mi nga ta ndzi tirhela ha wona, n'wina ni vatukulu va n'wina hilaha ku nga heriki.
Munhu ntsena, a nga tshuki a totiwa mafurha lawa, naswona mi nga tshuki mi endla mafurha man'wana, hi ku chela mimpimo leyi fanaka ni leyi tirhisiweke ku endla mafurha lawa; wona ma hlawulekile, kutani mi fanele ku ma tirhisa hi ndlela yo hlawuleka.
Un'wana ni un'wana loyi a nga ta endla mafurha yo fana ni lawa, kumbe loyi a nga ta teka man'wana ya wona a tota munhu wa le handle, ú ta hlongoriwa, a suka erixakeni ra ka vona.’
Kutani HOSI Xikwembu xi ku ka Muxe: Lava swinun'hweriso leswi: Murhi wa ‘sitakita’, ni wa ‘onika’, ni wa ‘galibanumi’, ni swinun'hweriso leswi cheriwaka eka murhi wa risuna lowo tenga, mirhi leyi hinkwayo yi va ya mpimo wun'we lowu ringanaka.
Mi ta hlanganisa swinun'hweriso leswi, mi endla murhi wa risuna, hi mukhuva lowu muendli wa mirhi leyo nun'hwerisa a pfanganyisaka ha wona; murhi wa kona mi wu chela munyu, wu tenga, wu va lowu hlawulekeke.
Xiphemu xin'wana xa wona, mi ta xi sila xi endla mapa, kutani mi teka mapanyana ya kona mi ma nyunyetela emahlweni ka Areka ya Ntwanano, endzeni ka Ntsonga lowo Hlawuleka, laha ndzi nga ta hlangana na n'wina kona. Murhi lowu wu ta va wu hlawulekile swinene eka n'wina.
Murhi wa risuna lowu mi nga ta wu endla hi ku tirhisa mimpimo leyi ya swinun'hweriso, mi nga wu endleli ku wu tirhisa n'wina; eka n'wina wu ta va murhi lowu hlawuleriweke HOSI Xikwembu.
Un'wana ni un'wana loyi a nga ta endla murhi wo fana ni lowu, a lava ku tinun'hwerisa hi risuna ra wona, ú ta hlongoriwa, a susiwa erixakeni ra ka vona.
Kutani HOSI Xikwembu xi ku ka Muxe
Vona, ndzi hlawurile Besalele n'wana Uri wa Huru, wa nyimba ya Yuda
ndzi n'wi chela Moya wa mina, ndzi n'wi nyika vutlhari, ni ku twisisa, ni vutivi, ni ku kota mintirho ya tinxaka-xaka
hikokwalaho, ú ta kota ku sasekisa swilo, ni ku tirhisa nsuku, ni silivhere, ni koporo
ú ta kota ni ku vatla maribye, a ma vekela eka swikhomiso, a kevetla-kevetla mapulangi, a tirha mintirho ya tinxaka-xaka.
Ndzi hlawurile na Oholiyabu n'wana Ahisamaki, wa nyimba ya Dani, leswaku a ta tirha swin'we na Besalele ni vavanuna hinkwavo lava nga ni vutivi bya ntirho; ndzi va nyikile vutlhari byo endla hinkwaswo leswi ndzi ku leriseke swona
Ntsonga lowo Hlawuleka, ni Areka ya Ntwanano, ni xitshamu xa ndzivalelo lexi nga henhla ka yona, ni swingolongondzwana hinkwaswo swa Ntsonga
ni tafula ni swibya swa rona, ni xitlhoma-timboni xa nsuku lowo tenga ni swingolongondzwana swa xona hinkwaswo, ni alitari ya mirhi ya risuna
ni alitari ya magandzelo lama hisiwaka ni swingolongondzwana swa yona hinkwaswo, ni sambelo ni xikhatelo xa rona
ni swiambalo leswi sasekisiweke, swi nga swiambalo leswo hlawuleka swa muprista Aroni, ni leswi nga ta ambariwa hi vana va yena loko va tirha ntirho wa vuprista
ni mafurha yo tola, ni swinun'hweriso swa le xivandleni lexo hlawuleka. Va ta endla swilo leswi hinkwaswo hilaha ndzi ku leriseke hakona.
Kutani HOSI Xikwembu xi ku ka Muxe
Byela Vaisraele leswaku ndzi ri: ‘Tsundzukani ngopfu-ngopfu ku hlayisa masiku lawa ndzi ma vekeke ya Savata, hikuva siku ra ku wisa i xikombiso xa ku twanana ka mina na n'wina, ni le ka vatukulu va n'wina hinkwavo swi va tano, mi ta tiva leswaku loyi a mi hlawulekisaka, hi mina HOSI.
Mi ta hlayisa siku ra ku wisa, hikuva i siku leri eka n'wina ri nga ta va ri hlawulekile. Un'wana ni un'wana loyi a tlulaka nawu wa siku leri, ú ta dlayiwa. Loyi a tshukaka a tirha ntirho wun'wana hi siku leri, ú ta susiwa erixakeni ra ka vona.
Ku ta tirhiwa hi masiku ya 6, kambe siku ra vu-7 i siku ra ku wisa ra Savata, leri hlawuleriweke HOSI Xikwembu; un'wana ni un'wana loyi a nga ta tirha hi siku leri ra Savata, ú ta dlayiwa.
Hikokwalaho Vaisraele va fanele ku hlayisa siku ra ku wisa ra Savata, va ri xixima, wu va ntwanano lowu bohaka ni le ka vatukulu va vona hilaha ku nga heriki.
Lexi xi ta va xikombiso xa ku twanana ka mina ni Vaisraele hilaha ku nga heriki; hikuva hi masiku ya 6 mina HOSI ndzi tumbuluxile tilo ni misava, kutani ndzi tshika ku tirha hi siku ra vu-7, ndzi wisa.’
Loko Xikwembu xi heta ku vulavula na Muxe entshaveni ya Sinayi, xi n'wi nyika maribye lawa mambirhi ya Ntwanano, ma nga maribye ya swiphepherhele lawa Xikwembu xi tsaleke milawu eka wona hi ritiho ra xona.
Loko Vaisraele va vona leswaku Muxe wa hlwela ku rhelela a vuya hi le ntshaveni, va vitanana va ya hlengeletana eka Aroni, va ku ka yena: Hatlisa u hi endlela xikwembu lexi nga ta hi rhangela emahlweni, hikuva a hi tivi leswaku Muxe wa kona loyi a nga hi susa etikweni ra Egipta, ú helele kwihi.
Kutani Aroni a ku ka vona: Anyulani swingwavila swa nsuku leswi nga tindleveni ta vasati va n'wina, ni ta vana va n'wina va xinuna ni va xisati, mi ndzi tisela swona.
Kavaloko vanhu hinkwavo va anyuletela swingwavila swa nsuku leswi a swi ri tindleveni ta vona, va swi yisa eka Aroni.
Kutani Aroni a amukela nsuku eka vona, a wu n'okisa exibyeni xo n'okisela eka xona, a vumba xifaniso xa rhole; hiloko vanhu va ku: N'wina Vaisraele, hi lexi Xikwembu xa n'wina, lexi xi mi humeseke etikweni ra Egipta!
Loko Aroni a vona leswi humelelaka, a aka alitari emahlweni ka rhole, kutani a tivisa vanhu, a ku: Mundzuku ku ta va ni nkhuvo wa ku tlangela HOSI Xikwembu.
Hi siku leri tlhandlamaka, va pfuka wa ha ri mpundzu, va humesa magandzelo lama hisiwaka ni ya xinakulobye; kutani vanhu va tshama ehansi, va dya ni ku nwa, va sungula ku endla swilo swo ka swi nga tivikani.
Kutani HOSI Xikwembu xi ku ka Muxe: Hatlisa u rhelela, hikuva vanhu va wena lava u va humeseke etikweni ra Egipta va tinyamisile, va ndzi dyohela.
Va hambukile hi ku hatlisa endleleni leyi ndzi nga va lerisa yona; va tivumberile xifaniso xa rhole, va xi nkhinsamela ni ku xi humesela magandzelo, va ku: ‘N'wina Vaisraele, hi lexi Xikwembu xa n'wina lexi xi mi humeseke etikweni ra Egipta.’
HOSI Xikwembu xi engeta xi ku ka Muxe: Vanhu lava ndzi va vonile leswaku va tinonon'hwisa
sweswi, ndzi tshike ndzi pfurhisa vukari bya mina ehenhla ka vona, ndzi va herisa; kambe wena, ndzi ta ku endla tiko lerikulu.
Kambe Muxe a kombela HOSI Xikwembu hi matimba, a ku: We HOSI, hikwalaho ka yini vukari bya wena byi pfurhela vanhu va wena lava u va humeseke etikweni ra Egipta hi matimba lamakulu ni voko leri tiyeke, xana?
Xana Vaegipta a va nga vuli va ku: ‘Xikwembu xi humesile Vaisraele xi ri ni makungu yo biha ya ku ya va lovisela etintshaveni, xi va herisela makumu emisaveni’ xana? Tshika vukari bya wena lebyo chavisa, u tlhela emakungwini ya wena yo endla swo biha eka vanhu va wena.
Tsundzuka malandza ya wena Abrahama, na Isaka, na Yakobo lava wena hi xiviri xa wena u va tshembiseke hi ku hlambanya, u ku: ‘Ndzi ta andzisa vatukulu va n'wina va tala ku fana ni tinyeleti, na rona tiko hinkwaro leri ndzi ri tshembiseke ndzi ta ri nyika vatukulu va n'wina, ri va ndzhaka ya vona hilaha ku nga heriki.’
Hiloko HOSI Xikwembu xi tlhela emakungwini lawa a xi ma vurile, ya ku endla leswo biha eka vanhu va xona.
Kavaloko Muxe a suka entshaveni a rhelela, a khomile maribye mambirhi ya Ntwanano, ma nga maribye ya swiphepherhele lawa a ma tsariwile matlhelo hinkwawo, hala ni hala.
Maribye lawa, a ma endliwile hi HOSI Xikwembu, ni leswi a swi tsariwile ehenhla ka wona hi ku kevetla, a swi tsariwile hi xona.
Loko Yoxuwa a twa huwa ya vanhu lava a va ri karhi va hokoloka, a ku ka Muxe: Ku ni huwa ya nyimpi emixaxeni.
Kambe Muxe a hlamula a ku: Leswi mina ndzi twaka swona a hi mpfumawulo wa ku giya ka vahluri, naswona a hi huwa ya mikhosi ya lava hluriweke, kambe i mpfumawulo wa ku yimbelela.
Kan'we-kan'we loko Muxe a fika kusuhi ni mixaxa, a vona xifaniso xa rhole ni ku cina ka vanhu, kutani a pfurha hi vukari, a cukumeta maribye lawa a a ma khomile, ma fayekela kwala hansi ka ntshava.
Kutani Muxe a teka xifaniso xa rhole lexi a va xi vumbile, a xi hisa, a xi sila xi hundzuka mapa, a haxa mapa lawa ehenhla ka mati, a nwisa Vaisraele.
Kutani Muxe a vutisa Aroni a ku: Xana vanhu lava va ku endlile yini, lero kala u va vangela xidyoho xo kurisa leswi, xana?
Aroni a hlamula a ku: We n'wini wanga, u nga tshuki u kariha ku tlula mpimo; wa va tiva vanhu lava leswaku va bihile ngopfu.
Hi vona va nga te eka mina: ‘Hi endlele xikwembu lexi xi nga ta hi rhangela emahlweni, hikuva a hi tivi leswaku Muxe wa kona loyi a hi suseke etikweni ra Egipta, ú helele kwihi.’
Mina ndzi va hlamurile ndzi ku: ‘Un'wana ni un'wana loyi a nga ni xilo xa nsuku, a a xi humese.’ Hiloko va swi tisa eka mina, kutani mina ndzi swi hoxa endzilweni, kwalaho ko tshuka ku humile rhole leri!
Kutani Muxe a swi vona leswaku vanhu va sungurile ku hambuka endleleni, hikuva Aroni a a nga va sivelanga, kutani va tihundzula swihlekiso exikarhi ka valala va vona.
Kutani Muxe a ya yima enyangweni ya mixaxa, a ku: Lava yimaka na HOSI Xikwembu, a va te haleno ka mina! Kutani Valevhi hinkwavo va ya va ya hlengeletana eka Muxe.
Muxe a ku ka vona: HOSI, Xikwembu xa Israele, xi vurisa sweswo xi ri: ‘Khweketani mabanga ya n'wina hinkwenu ematsheveni, kutani mi rhendzeleka na mixaxa, mi ya fika enyangweni liya, un'wana ni un'wana wa n'wina a dlaya hambi makwavo, kumbe nakulobye, kumbe muakelani wa yena.’
Kutani Valevhi va endla hilaha Muxe a leriseke hakona; siku rero ku dlayiwa vavanuna va kwalomu ka 3 000 exikarhi ka Vaisraele.
Kutani Muxe a ku: Namuntlha mi vekiwile hinkwenu entirhweni wa HOSI Xikwembu, hi ku herisa vutomi bya vana va n'wina ni bya vamakwenu, kutani sweswo swi mi tiserile minkateko ya HOSI.
Siku leri tlhandlamaka, Muxe a byela Vaisraele, a ku: Xidyoho lexi mi xi endleke i xikulu ngopfu. Kutani sweswi ndzi ta tlhandluka ndzi ya eka HOSI Xikwembu entshaveni; kumbexana ndzi nga mi kumela ku rivaleriwa ka xidyoho xa n'wina.
Kutani Muxe a tlhelela eka HOSI Xikwembu, a fika a ku: Oho, vanhu lava va endlile xidyoho lexikulu ngopfu! Va tivumberile xikwembu xa nsuku!
Kambe sweswi wa nga va rivalela ku dyoha ka vona; loko u nga swi tsakeli, sula vito ra mina ebukwini leyi u tsaleke mavito ya vanhu va wena eka yona.
Kambe HOSI Xikwembu xi ku ka Muxe: Ebukwini ya mina, ndzi ta sula ntsena vito ra loyi a ndzi dyoheleke.
Sweswi tlhela, u ya yisa Vaisraele lomu ndzi ku byeleke ku va yisa kona; ntsumi ya mina yi ta mi rhangela emahlweni, kambe siku mina ndzi nga ta va tela, ndzi ta va ba hikwalaho ka xidyoho lexi va nga na xona.
Kutani HOSI Xikwembu xi va ba hi ku va rhumela ntungu, hikuva a va tiendlerile xifaniso xa rhole, xi nga lexi xi vumbiweke hi Aroni.
Kutani HOSI Xikwembu xi ku ka Muxe: Sweswi, suka laha ndhawini leyi, wena ni vanhu lava u va humeseke etikweni ra Egipta, mi ya etikweni leri ndzi ri tshembiseke Abrahama, na Isaka, na Yakobo hi ku hlambanya, ndzi ku ka vona: ‘Tiko leri ndzi ta ri nyika vatukulu va n'wana.’
Ndzi ta rhumela ntsumi leyi yi nga ta mi rhangela emahlweni; ndzi ta hlongola Vakanana, ni Vaamori, ni Vahiti, ni Vaperesi, ni Vahivhi, ni Vayebusi.
Tiko leri mi yaka eka rona ri khuluka ntswamba ni vulombe; kambe mina a ndzi nga fambi exikarhi ka n'wina, hikuva leswi mi nga vanhu lava tinonon'hwisaka, ndzi nga tshuka ndzi mi herisela makumu endleleni.
Loko vanhu va twa timhaka leti to tika leti, va tlhaveka timbilu, ku pfumaleka ni un'we loyi a ambaleke swo tibombisa ha swona.
HOSI Xikwembu a xi byerile Muxe xi ku: Tivisa Vaisraele leswaku ndzi ri: ‘Mi vanhu lava omeke tinhloko; loko ndzo tshuka ndzi fambile na n'wina nkarhinyana, ndzi nga mi herisela makumu. Hikokwalaho, hluvulani leswi mi tibombisaka ha swona, mina ndzi ta vona leswi ndzi nga ta endla swona hi n'wina.’
Kutani Vaisraele va hluvula swo tibombisa ha swona; a va ha swi ambalanga, ku sukela entshaveni ya Horebe, ni ku ya emahlweni.
Enkarhini lowu, Muxe a a toloverile ku teka ntsonga, a ya wu vamba ehandle kule ni mixaxa, a wu thya vito a ku i Ntsonga-wo-hlangana-na-HOSI. Kutani un'wana ni un'wana loyi a a lava ku vutisa timhaka eka HOSI Xikwembu, a a huma a ya eka ntsonga lowu, ehandle ka mixaxa.
Minkarhi hinkwayo, loko Muxe a huma emixaxeni a ya entsongeni lowu, vanhu hinkwavo a va suka va yima, un'wana ni un'wana enyangweni ya nxaxa wa yena, va languta Muxe a kondza a nghena entsongeni.
Loko Muxe a nghenile entsongeni, papa ri nembelela, ri fika ri yima enyangweni ya ntsonga, kutani HOSI Xikwembu xi vulavula na yena.
Kutani loko vanhu va vona papa rero enyangweni ya ntsonga, a va nkhinsama hinkwavo va khongela, un'wana ni un'wana a ri enyangweni ya nxaxa wa yena.
Hi ndlela leyi, HOSI Xikwembu a xi hamba xi vulavula na Muxe xi n'wi langutile, ku fana ni munhu loko a vulavula ni nakulobye. Minkarhi hinkwayo loko Muxe a tlhelela emixaxeni, jaha leri a ri n'wi pfuna, a nga yena Yoxuwa n'wana Nuni, a ri sala kwale ntsongeni.
Kutani Muxe a ku ka HOSI Xikwembu: Vona, u te ka mina: ‘Fambisa vanhu lava!’ Kambe a wu ndzi kombanga loyi ndzi nga ta famba na yena; kasi u vurile hi wexe leswaku wa ndzi tiva swinene, ni leswaku wa ndzi tsakela.
Hikokwalaho, loko hakunene u ndzi tsakela, ndzi kombela leswaku u ndzi komba makungu ya wena, ndzi ta kota ku ku tiva, ndzi kota ni ku ku tsakisa; naswona tsundzuka leswaku vanhu lava, hi rona tiko ra wena.
Hiloko HOSI Xikwembu xi ku: Mina hi ndzexe ndzi ta famba na n'wina, ndzi mi yisa lomu mi nga ta tshamiseka kona.
Kutani Muxe a ku ka HOSI Xikwembu: Loko wena hi wexe u ta ka u nga fambi na hina, hi tshike kwala, u nga hi susi exivandleni lexi.
Loko u nga fambi na hina, xana swi ta vonaka hi mukhuva wihi leswaku mina ni vanhu va wena wa hi tsakela xana? Mhaka leyi endlaka leswaku hi va vanhu lava hlawuriweke exikarhi ka hinkwavo lava hanyaka emisaveni, xana a hi leswi wena u fambaka na hina xana?
Kutani HOSI Xikwembu xi ku ka Muxe: Mhaka leyi u yi kombelaka, ndzi ta yi endla, hikuva ndza ku tsakela, naswona ndza ku tiva swinene.
Kutani Muxe a ku: Ndzi kombela leswaku u ndzi komba ku vonakala ka wena.
HOSI Xikwembu xi hlamula xi ku: Ndzi ta hundza hi le mahlweni ka wena ndzi ri karhi ndzi ku komba vunene bya mina hinkwabyo, ndzi twarisa vito ra mina ra ‘HOSI’ emahlweni ka wena. Ndzi ta komba tintswalo eka lava ndzi nga ta va komba tona, ndzi twela vusiwana lava ndzi nga ta va twela byona.
Xi engeta xi ku: Loko wu ri mombo wa mina wona, u nga ka u nga wu voni, hikuva a ku na munhu loyi a nga hanyaka, loko a ndzi vona.
Kutani HOSI Xikwembu xi ku: Vona, ndhawu hi leyi kusuhi na mina, laha u nga ta yima kona, ehenhla ka ribye
loko ndzi hundza hi ku vonakala ka mina, ndzi ta ku nghenisa ebakweni ra ribye, ndzi ku khubumeta hi xandla xa mina; kutani loko ndzi ta va ndzi hundzile
ndzi ta susa voko ra mina, kutani u ta vona xikosi xa mina, kambe mombo wa mina wona u nga ka u nga wu voni.
Kutani HOSI Xikwembu xi ku ka Muxe: Vatla maribye mambirhi ya swiphepherhele, ma fana ni layo sungula; kutani mina ndzi ta tsala kambe marito lawa a ma ri eka maribye layo sungula, lawa u ma fayeke.
Mundzuku nimpundzu u fanele ku va u hetile; kutani loko ri xa, tlhandlukela ehenhla ka ntshava ya Sinayi, u fika u ndzi yimela kona.
Ku nga vi ni munhu ni un'we loyi a nga ta tlhandluka na wena, naswona ku nga vi ni un'we loyi a nga ta kumiwa a ri exivandleni xihi ni xihi xa ntshava; hambi swi ri swifuwo leswikulu ni leswitsongo, swi nga tshuki swi dyela kusuhi ni ntshava.
Kutani Muxe a vatla maribye mambirhi ya swiphepherhele, ma fana ni layo sungula; a pfuka nimpundzu swinene, a tlhandlukela entshaveni ya Sinayi hilaha HOSI Xikwembu xi n'wi leriseke hakona, a famba a khomile maribye lawa mambirhi.
Kutani HOSI Xikwembu xi rhelela xi ri epapeni, xi fika xi yima na Muxe kwale ntshaveni, xi twarisa vito ra xona, ra HOSI.
Kutani xi hundza hi le mahlweni ka Muxe, xi ri karhi xi huwelela, xi ku: HOSI, HOSI, Xikwembu lexi twelaka vanhu vusiwana ni ku va tsetselela, lexi hlwelaka ku kariha, lexi taleke tintswalo ni ku tshembeka
lexi kombaka tintswalo leti to tshembeka ku fika eka rixaka ra khume ra madzana, lexi rivalelaka milandzu, ni ku tiarisa, ni swidyoho, kambe xi nga tshikiki ku ba lava dyoheke, ku fika eka vana va vona, ni ka vatukulu va vona ku yisa erixakeni ra vunharhu ni ra vumune.
Kutani Muxe a korhamela hansi hi ku hatlisa, a khongela
a ku: HOSI, loko hakunene u ndzi tsakela, ndzi kombela leswaku u famba exikarhi ka hina, we HOSI! Hambileswi vanhu lava va tinonon'hwisaka, hi rivalele nandzu wa hina ni xidyoho xa hina, u hi endla vanhu va wena va xiviri.
Kutani HOSI Xikwembu xi ku: Sweswi ndzi le ku endleni ka ntwanano ni Vaisraele. Ndzi ta endla swihlamariso leswikulu emahlweni ka vanhu va wena; swihlamariso swa kona a swi si tshama swi humelela emisaveni hinkwayo, kumbe erixakeni rihi na rihi. Vanhu va matiko hinkwawo lawa ya mi rhendzeleke, va ta vona leswi mina HOSI ndzi tirhaka swona, hikuva leswi ndzi nga ta mi endlela swona, swi ta chavisa ngopfu.
Hlayisani leswi ndzi mi lerisaka swona namuntlha. Mina ndzi ta hlongola Vaamori, ni Vakanana, ni Vahiti, ni Vaperesi, ni Vahivhi, ni Vayebusi, va suka emahlweni ka n'wina.
Mi tivonela, mi nga tshuki mi endla ntwanano ni vaaki va tiko leri mi yaka eka rona, hikuva mhaka leyi yi nga hundzuka ntlhamu lowu wu nga ta mi phasa.
Mi ta hindzimuxa tialitari ta vona, mi fayetela ni maribye ya vukhongeri bya vona bya hava, mi tsemelela ni timhandze ta Axera xikwembukazi xa vona.
Mi nga tshuki mi nkhinsamela swikwembu swin'wana, hikuva mina HOSI, vito ra mina hi mina Xikwembu-xa-rilaveta, ndzi Xikwembu lexi lavaka ku gandzeriwa xi ri xoxe ntsena.
Mi nga tshuki mi endla ntwanano ni vaaki va tiko, hikuva loko va ri karhi va endla vunghwavava eku gandzeleni ka swikwembu swa vona, ni loko va swi humesela magandzelo, va nga tshuka va mi rhambile, kutani mi dya swa magandzelo ya vona
naswona mi nga tshuki mi lavela majaha ya n'wina evasati exikarhi ka vanhu lava, hikuva vavasati lava va ta ya emahlweni va endla vunghwavava eku gandzeleni ka swikwembu swa vona, va kokela ni vana va n'wina eka swona.
Mi nga tshuki mi n'okisa swilo mi tiendlela swifaniso swa swikwembu.
Mi ta endla nkhuvo wa Xinkwa lexo-ke-comela, hilaha ndzi mi leriseke hakona. Mi fanele ku dya xinkwa lexo-ke-comela masiku ya 7, hi nkarhi lowu vekiweke eka n'hweti ya Abibi, hikuva hi yona n'hweti leyi mi humeke ha yona etikweni ra Egipta.
Hinkwaswo leswi rhangeke ku velekiwa i swa mina; mi ndzi hlawulela ni mativula ya swifuwo swa n'wina hinkwaswo, leswikulu ni leswitsongo.
Ku nga vi na munhu loyi a taka emahlweni ka mina, a nga tamelanga nchumu.
Mi ni masiku ya 6 lawa mi faneleke ku tirha ha wona, kambe hi siku ra vu-7 mi ta wisa, hambiloko wu ri nkarhi wa xirimo, kumbe nkarhi wa ntshovelo.
Mi ta endla Nkhuvo wa Mavhiki, mi humesa ntshovelo wo sungula wa koroni; kasi eku heleni ka nkarhi wa ntshovelo, mi ta endla Nkhuvo wo Hlengeleta.
Vavanuna va ka n'wina hinkwavo va fanele ku hlengeletana kanharhu hi lembe emahlweni ka mina HOSI N'wini wa hinkwaswo, Xikwembu xa Israele.
Ndzi ta hlongola vamatiko emahlweni ka n'wina, ndzi kurisa tiko ra n'wina, kutani enkarhini lowu mi nga ta ta mi ta hlengeletana emahlweni ka mina kanharhu elembeni, a ku nga vi na munhu loyi a nga ta sala a ringeta ku mi tekela tiko.
Loko mi ndzi tlhavela magandzelo, mi nga tshuki mi katsa ngati ya xifuwo ni xinkwa lexi nga ni comela; naswona, loko mi humesa magandzelo enkhubyeni wa Paseka, ku nga tshuki ku va ni leswi nga ta tshama ku fikela nimpundzu.
Mi nga tshuki mi sweka ximbutana hi masi ya mana wa xona.
Kutani HOSI Xikwembu xi ku ka Muxe: Tsala marito lawa, hikuva ndzi bohile ntwanano na wena na Vaisraele, hi ku landza wona.
Muxe ú tshamile na HOSI Xikwembu kwale ntshaveni masiku ya 40 ni vusiku bya kona, a nga dyi nchumu, a nga nwi nchumu; kutani a tsala marito ya ntwanano, yi nga Milawu ya khume, emaribyeni ya swiphepherhele.
Loko Muxe a ri karhi a rhelela a ta hi le ntshaveni ya Sinayi, a khomile maribye lawa mambirhi ya Ntwanano, a a nga swi tivi leswaku mombo wa yena wa hatima, hi mhaka ya leswi a vulavuleke na HOSI Xikwembu.
Loko Aroni ni Vaisraele hinkwavo va languta Muxe, va vona mombo wa yena wu hatima, kutani va chava ku ta kusuhi na yena.
Kambe Muxe a va vitana, kutani Aroni ni varhangeri hinkwavo va ntshungu wa Vaisraele va ya kusuhi na yena, kutani Muxe a vulavula na vona.
Endzhaku ka sweswo, na vona Vaisraele hinkwavo va ta kusuhi, kutani a va tivisa milawu hinkwayo leyi HOSI Xikwembu xi n'wi byeleke yona loko a ri entshaveni ya Sinayi.
Loko Muxe a hetile ku vulavula na vona, a siva mombo wa yena hi xincekana.
Kambe nkarhi hinkwawo loko Muxe a nghena entsongeni ku ya vulavula na HOSI Xikwembu, a a susa xincekana emombyeni, ku kondza loko a huma. Loko Muxe a suka emahlweni ka HOSI Xikwembu, a ya tivisa Vaisraele leswi xi n'wi leriseke swona
Vaisraele a va vona mombo wa yena wu ri karhi wu hatima; hikokwalaho, a a tisiva mombo hi xincekana, ku kondza loko a tlhelela entsongeni ku ya vulavula na HOSI Xikwembu.
Kutani Muxe a vitana ntshungu hinkwawo wa Vaisraele, a ku ka vona: Leswi HOSI Xikwembu xi mi leriseke ku swi endla, hi leswi
Ku ta tirhiwa hi masiku ya 6, kambe eka n'wina, siku ra vu-7 ri ta va leri hlawulekeke ra ku wisa, siku ra Savata leri hlawuleriweke HOSI Xikwembu; un'wana ni un'wana loyi a nga ta tirha hi siku leri, ú faneriwile hi ku fa.
Hambi wu ri ndzilo, mi nga tshuki mi wu tshivela emitini ya n'wina, hi siku leri ra Savata.
Kutani Muxe a byela nhlengeletano hinkwayo ya Vaisraele, a ku: Leswi HOSI Xikwembu xi nga lerisa swona hi leswi
Vanhu hinkwavo exikarhi ka n'wina lava tinyiketaka ku humesela HOSI Xikwembu enhlengo hi mbilu yo basa, a va tise leswi: Nsuku, ni silivhere, ni koporo
voya bya tinyimpfu bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani lowo saseka, ni voya bya timbuti
madzovo ya tinyimpfu lama tlhuvutsiweke, ni madzovo ya timbuti, ni mapulangi ya murhi wa munga
mafurha yo voninga, ni mirhi yo nun'hwerisa mafurha yo tola, ni swinun'hweriso swa mirhi leyi hisiwaka egandzelweni
maribye ya nkoka ya ‘onikisi’, ni lama nga ta vekeriwa engubyeni ya vuprista ya ‘efodi’ ni le xincekaneni xa le xifuveni.
Kutani vavanuna lava nga ni vutivi bya ntirho exikarhi ka n'wina, a va te va ta endla hinkwaswo leswi HOSI Xikwembu xi leriseke swona, swi nga leswi
Ntsonga lowo Hlawuleka, ni ntsonga wa vumbirhi, ni xifunengeto xa wona, ni swikhweketo swa wona, ni mapulangi ya wona, ni timhandze ta wona to hingakanya ha tona, ni tiphuphu ta wona, ni minkotloto ya wona
Areka ni timhandze ta yona, ni xitshamu xa ndzivalelo, ni xisirhelelo xo siva Areka
tafula ni timhandze ta rona, ni swibya swa rona, ni xinkwa lexo hlawuleka xa magandzelo
xitlhoma-timboni xo voninga, ni swingolongondzwana swa xona, ni timboni ta xona, ni mafurha ya kona
alitari ya mirhi ya risuna ni timhandze ta yona, ni mafurha yo tola, ni mirhi ya risuna leyi hisiwaka egandzelweni, ni xisirhelelo xo pfala nyangwa ya Ntsonga
alitari ya magandzelo lama hisiwaka ni ritavala ra yona ra koporo, ni timhandze ta yona, ni swingolongondzwana swa yona hinkwaswo, ni sambelo ni xikhatelo xa rona
swisirhelelo swa xivava, ni tiphuphu ta xona ni minkotloto ya kona, ni xisirhelelo xo pfala nyangwa ya xivava
swikhomiso swa Ntsonga, ni swikhomiso swa xivava, ni tingoti ta kona
swiambalo leswi sasekisiweke swa lava tirhaka exivandleni lexo hlawuleka, swi nga swiambalo leswo hlawuleka swa muprista Aroni, ni swiambalo swa vana va yena, leswi va nga ta swi ambala loko va tirha ntirho wa vuprista.
Kutani ntshungu hinkwawo wa Vaisraele wu suka emahlweni ka Muxe, wu hangalaka.
Kutani hinkwavo lava tinyiketeke ku tirha, va ta; naswona hinkwavo lava tinyiketeke hi moya lowu ntshunxekeke, va ta va tisa mihlengo ya HOSI Xikwembu ya ku endla Ntsonga lowo Hlawuleka, ni ya leswi tirhisiwaka eku gandzeleni, ku katsa ni swiambalo leswo hlawuleka.
Ku ta vavanuna ni vavasati, hinkwavo va ri lava tinyiketeke hi mbilu yo basa, va tisa swipereta, ni swingwavila swa le tindleveni ni swa le tintihweni, ni masindza, ni swilo swa tinxaka-xaka swa nsuku; un'wana ni un'wana a nyiketa nhlengo wa yena wa nsuku, yi va nyiko leyo hlawuleka eka HOSI Xikwembu.
Un'wana ni un'wana loyi a a ri ni voya bya tinyimpfu bya muhlovo wa rihlaza ra tilo, kumbe wa xivunguvungu, kumbe lowo tshwuka, kumbe loyi a a ri ni ntsembyani lowo saseka, kumbe voya bya timbuti, kumbe madzovo ya tinyimpfu lama tlhuvutsiweke, kumbe madzovo ya timbuti, a a swi tisa.
Un'wana ni un'wana loyi a a kota ku humesa silivhere kumbe koporo, a a tisa swona wu va nhlengo wa yena eka HOSI Xikwembu; naswona un'wana ni un'wana loyi a a ri ni mapulangi ya murhi wa munga lama nga tirhaka ntirho wihi na wihi, a a ma humesa.
Vavasati lava a va ri ni vutivi bya ku swula, a va tisa leswi va swi swuleke hi voya bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani lowo saseka.
Naswona vavasati hinkwavo lava va tinyiketeleke ku tirha, a va swula ni voya bya timbuti.
Varhangeri vona a va tisa maribye ya onikisi ya nkoka, ni lama nga ta vekeriwa engubyeni ya vuprista ya efodi ni le xincekaneni xa kona xa le xifuveni
a va tisa ni mirhi yo nun'hwerisa, ni mafurha yo voninga, ni swo nun'hwerisa mafurha yo tola, ni swinun'hweriso swa mirhi ya risuna leyi hisiwaka egandzelweni.
Vaisraele hinkwavo, vavanuna ni vavasati, lava tinyiketeke hi mbilu yo basa, va tisa xilo xin'wana ni xin'wana lexi nga ta pfuna entirhweni lowu HOSI Xikwembu xi leriseke Muxe leswaku wu endliwa, un'wana ni un'wana a humesela HOSI Xikwembu a ntshunxekile.
Kutani Muxe a ku ka Vaisraele: Vonani, HOSI Xikwembu xi hlawurile Besalele n'wana Uri wa Huru, wa nyimba ya Yuda
xi n'wi cherile Moya wa xona, xi n'wi nyika vutlhari, ni ku twisisa, ni vutivi, ni ku kota mintirho hinkwayo
leswaku a endla swilo leswo saseka hi ku tirhisa nsuku, ni silivhere, ni koporo
ú ta kota ni ku vatla maribye, a ma vekela eka swikhomiso, a kevetla ni mapulangi, a tirha ni mintirho yo sasekisa ya tinxaka-xaka.
Naswona, HOSI Xikwembu xi n'wi nyikile vutivi byo kota ku dyondzisa van'wana, xi nyika na Oholiyabu n'wana Ahisamaki, wa nyimba ya Dani.
HOSI Xikwembu xi va nyikile vutlhari bya ku kota ku tirha ntirho wun'wana ni wun'wana, ku fana ni ku vatla, kumbe ku sasekisa swilo, kumbe ku rhungelela mavalavala hi voya bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke, hambi wu ri ntirho wo luka kunene, kumbe mintirho yin'wana ya tinxaka-xaka, ku katsa ni vutivi byo sasekisa swilo.
Kutani Besalele na Oholiyabu ni vavanuna hinkwavo lava nga ni vutivi bya ntirho, lava HOSI Xikwembu xi va nyikeke vutlhari ni ku twisisa, ni ku kota mintirho hinkwayo eku endleni ka xivandla lexo hlawuleka, va ta tirha hi ku landza hinkwaswo leswi HOSI Xikwembu xi leriseke swona.
Kutani Muxe a vitana Besalele na Oholiyabu, ni vavanuna hinkwavo lava nga ni vutivi bya ntirho, lava HOSI Xikwembu xi va nyikeke miehleketo ya vutlhari, ni hinkwavo lava tinyiketeleke ku tirha, leswaku va ta, va ta nghena entirhweni.
Kwalaho Muxe a veka emavokweni ya vona mihlengo hinkwayo leyi Vaisraele va yi humeseke, leswaku yi ta pfuna entirhweni wa ku endla xivandla lexo hlawuleka, kambe Vaisraele a va ya emahlweni va tisa mihlengo ya vona eka Muxe, mpundzu wun'wana ni wun'wana.
Hiloko vatirhi hinkwavo lava tivaka ntirho lava a va ri entirhweni exivandleni lexo hlawuleka, va suka lomu a va tirha kona, va ta eka Muxe
va fika va ku ka yena: Vanhu va tisa swilo leswo tala ku tlula leswi swi lavekaka entirhweni lowu HOSI Xikwembu xi hi leriseke ku wu endla!
Hiloko Muxe a rhumela xileriso emixaxeni hinkwayo, a ku: Ku nga vi na loyi a ha tikarhatelaka ku humesa nhlengo wa xivandla lexo hlawuleka, hambi a ri wanuna kumbe wansati. Kutani a yimisa vanhu ku tisa mihlengo.
Swilo leswi vatirhi a va ri na swona, a swi ringana ku heta ntirho hinkwawo, swi tlhela swi sala.
Kutani vavanuna hinkwavo lava a va ri ni vutivi bya ntirho exikarhi ka vatirhi, va endla Ntsonga lowo Hlawuleka hi swisirhelelo swa khume, va swi endla hi ntsembyani wo saseka lowu lukiweke, ni voya bya tinyimpfu bya muhlovo wa rihlaza ra tilo, ni wa xivunguvungu, ni lowo tshwuka, va swi sasekisa hi ku swi rhungelela swifaniso swa tikerubu
xisirhelelo xin'wana ni xin'wana a xi ri ni mimpimo leyi: 14 m ku leha ni 2 m ku anama; swisirhelelo hinkwaswo a swi ri ni mimpimo yo ringana.
Va hlanganisa ntlhanu wa swisirhelelo, swi endla xin'we; ni leswin'wana swa ntlhanu, va swi hlanganisisa sweswo.
Nsomo wa xisirhelelo xa le handle, eka swisirhelelo swa ntlhanu leswo sungula, va wu rhungelela marimi hi tingoti ta rihlaza ra tilo; na wona nsomo wa xisirhelelo xa le handle, eka swisirhelelo swa ntlhanu leswa vumbirhi, va wu rhungelela marimi.
Va rhungelela marimi ya 50 eka nsomo wa xisirhelelo lexo hetelela; marimi lawa a ma langutanile.
Kutani va endla swikhweketo swa 50 swa nsuku, va khomanisa swisirhelelo hi swona; hi ndlela leyi, Ntsonga lowo Hlawuleka wu hlangana wu va xilo xin'we lexi heleleke.
Va endla swin'wana swisirhelelo hi voya bya timbuti, swi va swa ntsonga wa vumbirhi ehenhla ka Ntsonga lowo Hlawuleka; va endla swisirhelelo leswi swi ri 11.
Swisirhelelo leswi a swi ri ni mimpimo leyi: 15 m ku leha, ni 2 m ku anama; swisirhelelo leswi swa 11 a swi ri ni mimpimo yo ringana.
Kutani va hlanganisa ntlhanu wa swisirhelelo swi endla xin'we, ni leswin'wana swa 6 va swi hlanganisisa sweswo.
Nsomo wa xisirhelelo xo sungula eka leswa ntlhanu, va wu rhungelela marimi ya 50, na wona nsomo wa xisirhelelo lexo hetelela eka leswa 6, va wu rhungelela marimi ya 50.
Kutani va endla swikhweketo swa 50 swa koporo, swo hlanganisa ha swona Ntsonga leswaku wu va xilo xin'we lexi heleleke.
Naswona, va endla xo funengeta Ntsonga hi madzovo lama tlhuvutsiweke ya tinyimpfu ni ya timbuti.
Kutani va vatla mapulangi hi murhi wa munga, ya ku yimisa Ntsonga ha wona.
Pulangi rin'wana ni rin'wana a ri ri ni mimpimo leyi: 5 m ku leha, ni 75 cm ku anama.
Epulangini rin'wana ni rin'wana a ku ri ni timhingu timbirhi to hlanganisa mapulangi lawa; va endlisa sweswo ni le mapulangini hinkwawo ya Ntsonga.
Mapulangi ya Ntsonga, va ma veka hi ndlela leyi: Mapulangi ya 20 a ma ri etlhelo ra le dzongeni.
Ehansi ka mapulangi lawa ya 20 va veka minkotloto ya 40 ya silivhere, mimbirhi ehansi ka pulangi rin'we, laha ku nga ta nghena timhingu ta rona timbirhi, ni minkotloto mimbirhi ehansi ka rin'wana pulangi, laha ku nga ta nghena timhingu ta rona timbirhi.
Etlhelweni lera vumbirhi ra Ntsonga, en'walungwini, a ku ri ni mapulangi ya 20
ni minkotloto ya wona ya 40 ya silivhere, mimbirhi ehansi ka pulangi rin'we, ni mimbirhi ehansi ka rin'wana pulangi.
Va veka mapulangi ya 6 endzhaku ka Ntsonga hi tlhelo ra vupeladyambu.
Etinhleni ta Ntsonga leta le ndzhaku, va yimisa mapulangi mambirhi.
Mapulangi lawa a ma hambanile ehansi, kambe ehenhla a ma hlanganisiwile exingwavileni lexo sungula. Mapulangi ya tinhla letimbirhi va ma yimisa hi ndlela leyi, mambirhi eyinhleni yin'we.
Mapulangi hinkwawo ya le tinhleni a ma ri 8, ma ri ni minkovotlo ya wona ya 16 ya silivhere, mimbirhi ehansi ka pulangi rin'wana ni rin'wana.
Kutani va vatla timhandze to hingakanya ha tona ta murhi wa munga, va ti veka hi ndlela leyi: Ntlhanu wa timhandze a ti hingakanya emapulangwini ya tlhelo rin'we ra Ntsonga
ntlhanu wa tona ti hingakanya emapulangwini ya tlhelo lerin'wana ra Ntsonga, ni tin'wana ta ntlhanu ti hingakanya emapulangwini lama nga endzhaku ka Ntsonga, hi tlhelo ra vupeladyambu.
Mhandze ya le xikarhi yo hingakanya mapulangi, va yi veka yi suka emakumu ka Ntsonga, yi ya fika emakumu ka wona.
Kutani va nameka nsuku emapulangwini ya Ntsonga, va vekela ni swingwavila swa nsuku, laha timhandze leto hingakanya ha tona ti nga ta tlhomiwa kona; na tona timhandze leti, va ti nameka nsuku.
Kutani va endla xisirhelelo hi voya bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke, va xi sasekisa hi ku xi rhungelela swifaniso swa tikerubu.
Xisirhelelo lexi, va xi vatlela mune wa tiphuphu hi murhi wa munga, va ti nameka nsuku; va vekela swikhweketo swa nsuku eka tona, va ti vumbela ni minkotloto ya mune ya silivhere.
Naswona va endla xisirhelelo xo pfala nyangwa ya Ntsonga hi voya bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani lowo saseka lowu lukiweke, lowu rhungeleriweke mavalavala
va xi vatlela ni ntlhanu wa tiphuphu, ni swikhweketo swa tona; va nameka nsuku etinhlokweni ta tona ni le swimhandzaneni swa tona swa ku hayeka xisirhelelo; kambe minkovotlo ya tona leya ntlhanu yona a yi ri ya koporo.
Kutani Besalele a endla Areka hi mapulangi ya murhi wa munga, yi ri ni mimpimo leyi: 125 cm ku leha, ni 75 cm ku anama, ni 75 cm ku ya ehenhla.
A yi nameka nsuku lowo tenga endzeni ni le handle, a endla nkonye wa nsuku wu rhendzeleka na yona.
Kutani a yi endlela mune wa swingwavila hi nsuku lowu n'okisiweke, a swi vekela emilengeni ya yona ya mune, swimbirhi swi va emilengeni ya tlhelo rin'we, swimbirhi emilengeni ya tlhelo rin'wana.
A vatla ni timhandze ta murhi wa munga, a ti nameka nsuku
kutani a ti tlhoma eswingwavileni leswi nga ematlhelo ya Areka, leswaku ti va swikhomo swo yi rhwala ha swona.
A endla xitshamu xa ndzivalelo hi nsuku lowu tengeke, xi ri ni mimpimo leyi: 125 cm ku leha ni 75 cm ku anama.
A fula tikerubu timbirhi hi nsuku a ti vekela emakumu ka xitshamu xa ndzivalelo
kerubu yin'we etlhelweni rin'wana na rin'wana; tikerubu leti, a ti endla ti khomana ni xitshamu xa ndzivalelo hi le makumu ka xona.
Tikerubu a ti tlharamulerile timpapa ta tona ehenhla, ti sirhelela xitshamu xa ndzivalelo, ti langutanile, xitshamu xa ndzivalelo xi ri exikarhi.
Kutani a endla tafula ra Xinkwa lexo Hlawuleka hi mapulangi ya murhi wa munga, ri va ni mimpimo leyi: 100 cm ku leha, ni 50 cm ku anama, ni 75 cm ku ya ehenhla
a ri nameka nsuku lowu tengeke, a endla ni nkonye wa nsuku ku rhendzeleka na rona.
A vekela pulangi ro anama 8 cm ri rhendzeleka ni tafula, a tlhela a endla ni nkonye wa nsuku wu rhendzeleka ni pulangi leri.
Kutani a ri endlela mune wa swingwavila hi nsuku lowu n'okisiweke, a swi vekela etinhleni leta mune ta tafula, emilengeni ya rona.
Swingwavila swo nghenisa timhandze to rhwala tafula a swi tshamile kusuhi swinene ni pulangi.
Kutani a vatla timhandze to rhwala tafula, ta murhi wa munga, a ti nameka nsuku.
Kutani a endla swibya leswi nga ta tshama etafuleni, ti nga tindyelo ta rona, ni minkambana ya rona ya mirhi ya risuna, ni swimbitana swa rona, ni swikhuwana swo chela swilo swa le magandzelweni; hinkwaswo a swi ri swa nsuku lowu tengeke.
Kutani a endla xitlhoma-timboni hi nsuku lowu tengeke; tshaku ra xona ni nsinya wa xona a swi fula hi nsuku; a endla ni swimbitana leswi sasekisiweke hi swihluke ni matluka ya swiluva, a swi khomanisa ni xitlhoma-timboni.
Lomu matlhelo ya xitlhoma-timboni a ku ri ni marhavi ya 6; manharhu a ma humele etlhelweni rin'we, manharhu etlhelweni lerin'wana.
Rhavi rin'wana ni rin'wana eka marhavi lawa ya 6 lama humeleke ematlhelweni, a ri ri ni swimbitana swinharhu leswi fanaka ni swiluva swa alimondi; xin'wana ni xin'wana xa swimbitana leswi a xi sasekisiwile hi swihluke ni matluka ya swiluva.
Ensinyeni wa kona, a ku ri ni swimbitana swa mune leswi fanaka ni swiluva swa alimondi; na swona a swi sasekisiwile hi swihluke ni matluka ya swiluva.
Ehansi ka lomu marhavi mambirhi ya xitlhoma-timboni ma hlanganaka kona ni nsinya wa xona, a ku ri ni xilo lexi fanaka ni xihluke, xi khomanile ni nsinya.
Swihluke leswi ni marhavi lawa a swi khomanile ni nsinya wa xitlhoma-timboni; xitlhoma-timboni a xi endliwile hi nsuku lowo tenga lowu furiweke.
Kutani a endla timboni ta 7 ta xitlhoma-timboni, ni swikero swa xona ni timbita ta xona, hi nsuku lowo tenga.
Xitlhoma-timboni ni swingolongondzwana swa xona hinkwaswo a swi endliwile hi nsuku lowo tenga wo tlulanyana 40 kg hi ku tika.
Kutani a endla alitari yo hisela kona mirhi ya risuna, a yi endla hi mapulangi ya murhi wa munga. Ehenhla ni le hansi ka yona a ku ringanana: 50 cm ku leha ni 50 cm ku anama; ku ya ehenhla a yi ri 100 cm; timhondzo ta yona a ti khomanile na yona.
A yi nameka nsuku lowo tenga ehenhla ni le matlhelweni hinkwawo, a nameka ni timhondzo ta yona, a endla ni nkonye wa nsuku wu rhendzeleka na yona.
A yi endlela ni swingwavila swimbirhi swa nsuku swo tlhoma timhandze to yi rhwala ha tona, a swi vekela ehansi ka nkonye hala ni hala ematlhelweni ya yona mambirhi.
A vatla timhandze ta kona hi murhi wa munga, a ti nameka nsuku.
A endla ni mafurha yo tola lama hlawulekeke, ni mirhi yo nun'hwerisa leyo tenga leyi hisiwaka egandzelweni, hi mukhuva lowu muendli wa mirhi leyo nun'hwerisa a pfanganyisaka ha wona.
Kutani a endla alitari hi mapulangi ya murhi wa munga; ehenhla ni le hansi ka yona a ku ringanana, 2,50 m ku leha ni 2,50 m ku anama; ku ya ehenhla a yi ri 1,50 m.
Etinhleni ta yona leta mune a vekela timhondzo ti khomana na yona, kutani a nameka koporo eka yona.
Kutani a endla swingolongondzwana hinkwaswo swa alitari, ti nga timbita, ni minkombe, ni minkambana, ni tiforoko, ni timbita ta ku oka ndzilo; swingolongondzwana leswi hinkwaswo a swi endla hi koporo.
Naswona a lukela alitari eritavala ra koporo, a ri vekela hi hala hansi ka alitari emakumu ka yona, ri tlakuka ri ya ehenhla ku ya fika exikarhi ka yona.
Etinhleni ta mune ta ritavala leri a vekela swingwavila swa mune swa koporo leyi n'okisiweke, swo tlhoma timhandze to rhwala alitari hi tona.
Kutani a vatla timhandze hi murhi wa munga, a ti nameka koporo.
Alitari leyi, ú yi endlile hi mapulangi, yi ri phanga.
Kutani a vumba sambelo ni xikhatelo xa rona hi koporo ya swivoni swa vavasati lava a va tirha enyangweni ya Ntsonga lowo Hlawuleka.
Kutani a aka xivava. Hi tlhelo ra dzonga, xivava lexi a xi ri ni swisirhelelo swa 50 m swa ntsembyani wo saseka lowu lukiweke.
Swisirhelelo leswi a swi ri ni timhandze ta 20 to seketela xivava, ni minkotloto ya tona ya koporo; kambe swikhweketo swa le timhandzeni ni timbalelo ta tona a swi ri swa silivhere.
Hi tlhelo ra n'walungu, na kona a ku ri ni swisirhelelo swa 50 m; a swi ri ni timhandze to seketela ta 20, ni minkotloto ya tona ya 20 ya koporo, kambe swikhweketo ni timbalelo a swi ri swa silivhere.
Hi tlhelo ra vupeladyambu, a ku ri ni swisirhelelo swa 25 m, swi ri ni timhandze to seketela ta khume, ni minkotloto ya tona ya khume; swikhweketo ni timbalelo swona a swi ri swa silivhere.
Hala nyangweni ya xona hi tlhelo ra le vuxeni, xivava a xi anamile 25 m.
Swisirhelelo swa tlhelo rin'we swa le nyangweni a swi lehile 7,50 m, swi ri ni timhandze tinharhu to seketela eka tona, ni minkotloto minharhu.
Hi tlhelo lerin'wana ra nyangwa na kona a swi ri tano; kutani, ematlhelweni lawa mambirhi ya nyangwa, a ku ri ni swisirhelelo swa 7,50 m ni timhandze tinharhu to seketela eka tona, ni minkotloto minharhu.
Swisirhelelo hinkwaswo ku rhendzeleka ni xivava a swi ri swa ntsembyani wo saseka lowu lukiweke.
Minkotloto ya timhandze to seketela a yi ri ya koporo, kambe swikhweketo swa tona ni timbalelo ta tona a swi ri swa silivhere; tinhloko ta timhandze a ti namekiwile silivhere, naswona timhandze hinkwato ta xivava a ti hlanganisiwile hi timbalelo ta silivhere.
Xisirhelelo xo pfala nyangwa ya xivava a xi rhungeleriwile mavalavala hi voya bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke; xisirhelelo lexi a xi lehile 10 m; lomu matlhelo a xi ri 2,50 m ku ya ehenhla, xi ringana ni swisirhelelo swa xivava.
Xisirhelelo lexi a xi seketeriwa hi timhandze ta mune; minkotloto ya tona ya mune a yi ri ya koporo; swikhweketo swona swi ri swa silivhere; tinhloko ta timhandze leti ni timbalelo ta tona a ti namekiwile silivhere.
Swikhomiso hinkwaswo swa Ntsonga ni swa xivava ematlhelweni hinkwawo, a swi ri swa koporo.
Lowu i nongonoko wa xuma lexi tirhisiweke ku aka Ntsonga, laha maribye ya Ntwanano a ma hlayisiwa kona; xuma lexi xi hlayiwile hi Valevhi hi ku lerisiwa hi Muxe, va fambisiwa hi Itamara n'wana muprista Aroni.
Besalele n'wana Uri wa Huru wa nyimba ya Yuda, hi yena loyi a nga endla hinkwaswo leswi HOSI Xikwembu xi leriseke Muxe
a ri karhi a pfuniwa hi Oholiyabu n'wana Ahisamaki wa nyimba ya Dani. Oholiyabu a a tiva ntirho wa ku vatla, ni ku sasekisa, ni ku rhungelela mavalavala hi voya bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke.
Nsuku hinkwawo lowu hlengeriweke ntirho wa ku aka xivandla lexo hlawuleka, wu endlile 1 198 kg, hi ku ya hi ntiko wo pima ha wona wa le xivandleni lexo hlawuleka.
Silivhere leyi humesiweke hi vavanuna lava hlayiweke va ntshungu wa Vaisraele, yi endlile 4 121 kg, hi ku ya hi ntiko wo pima ha wona wa le xivandleni lexo hlawuleka.
Silivhere leyi, yi humesiwile hi vavanuna va 603 550 va malembe ya 20 ni ku ya ehenhla lava teke eku hlayiweni, un'wana ni un'wana a humesa silivhere yo ringana 6 g.
Silivhere yo ringana 4 100 kg yi n'okisiwile, yi vumba minkotloto ya 100 ya timhandze ta xivandla lexo hlawuleka ni ta xisirhelelo xa kona, nkotloto wun'we wu vumbiwa hi silivhere ya 41 kg.
Silivhere leyi saleke ya 21 kg, va vumbile hi yona swikhweketo swa le timhandzeni, ni ku nameka etinhlokweni ta timhandze, ni ku endla timbalelo ta tona.
Koporo leyi humesiweke yi endlile 2 900 kg.
Va vumbile minkotloto ya timhandze ta le nyangweni ya Ntsonga lowo Hlawuleka hi koporo leyi, va vumba ni alitari ya magandzelo ni ritavala ra yona, ni swingolongondzwana hinkwaswo swa alitari.
Va tlhela va vumba hi yona minkotloto hinkwayo ku rhendzeleka ni xivava, ni minkotloto ya le nyangweni ya xivava, ni swikhomiso hinkwaswo swa Ntsonga ni swa xivava ematlhelweni hinkwawo.
Kutani va rhunga swiambalo leswo saseka swa ntirho wa le xivandleni lexo hlawuleka, hi voya bya muhlovo wa rihlaza ra tilo, ni wa xivunguvungu, ni lowo tshwuka; va rhunga swiambalo leswi swo hlawuleka swa Aroni, hilaha HOSI Xikwembu xi leriseke Muxe hakona.
Va rhunga efodi hi tingoti ta nsuku, ni voya bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke.
Nsuku va lo wu fula wu va xiphepherhele, kutani va wu pandzelela wu huma tingoti, va rhungelela swifaniso hi tona va ti phasanisa ni voya bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani lowo saseka lowu lukiweke.
Kutani va endlela efodi etingoti ta le makatleni, va ti rhungelela etinhleni ta yona letimbirhi.
Vamba ro tiyisa ni ku boha efodi va ri rhunga ku fana na yona, hi voya bya muhlovo wa nsuku, ni wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke; va ri endla hilaha HOSI Xikwembu xi leriseke Muxe hakona.
Kutani va lunghisa maribye ya onikisi ya nkoka, va ma vekela eka swiangarhelo swa nsuku; maribye lawa a ma tsariwile mavito ya vana va Yakobo, ma kevetliwile wonge hi loko ku kevetliwa mimfungho.
Va bohelela maribye lawa etingotini ta efodi ta le makatleni, leswaku ma ta va xikombiso xa tinyimba ta Israele, hilaha HOSI Xikwembu xi leriseke Muxe hakona.
Kutani va endla xincekana xa le xifuveni, va xi rhungelela swifaniso, va xi endla ku fana ni efodi, hi voya bya muhlovo wa nsuku, ni wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke.
Xincekana lexi a xi ringanana, xi ri 25 cm ku leha ni 25 cm ku anama, loko xi petsiwile.
Kutani exincekaneni lexi va vekela maribye ya nkoka hi tinxaxa ta mune; rixaxa ro sungula a ri ri ni maribye ya nkoka lawa: Sardiyo, na topazi, na garnete
rixaxa ra vumbirhi a ri ri ni maribye lawa: emeralda, na safiri, na dayimani
rixaxa ra vunharhu a ri ri ni lawa: yakinta na agata, na ametisita
rixaxa ra vumune a ri ri ni lawa: berila, na onikisi, na yaspere. Maribye lawa a ma vekeriwile eka swiangarhelo swa nsuku.
A ku ri ni maribye ya 12 lawa a ma ri ni mavito ya vana va Yakobo eka wona. Ribye rin'wana ni rin'wana a ri yimela yin'wana ya tinyimba ta 12 ta Israele, ri kevetliwile ku fana ni mfungho.
Kutani va endlela xincekana xa le xifuveni swinketanana leswi swuriweke ku fana ni tingoti, hi nsuku lowo tenga
va endla ni swikhomiso swa xona swimbirhi swa nsuku, ni swingwavila swimbirhi swa nsuku; kutani va vekela swingwavila leswimbirhi etinhleni ta xona letimbirhi.
Va nghenisa swinketanana leswi swimbirhi swa nsuku eswingwavileni leswimbirhi leswi nga etinhleni ta xincekana.
Va bohelela makumu ya swinketanana leswimbirhi eswikhomisweni leswimbirhi swa nsuku, kutani va swi khomisa etingotini ta efodi ta le makatleni, hi tlhelo ra le mahlweni.
Kutani va endla swingwavila swimbirhi hi nsuku, va vekela eka makumu mambirhi ya xincekana xa le xifuveni, enson'weni wa xona wa le ndzeni, kusuhi ni efodi.
Va endla swingwavila swin'wana swimbirhi hi nsuku; swona va swi vekela hi le mahlweni, hansi ka tingoti ta efodi ta le makatleni, laha tingoti leti ti hlanganaka kona, ehenhla ka vamba ra efodi.
Kutani va khomisa xincekana xa le xifuveni eswingwavileni swa efodi hi swingwavila leswi, va swi bohelela hi ngoti ya rihlaza ra tilo, leswaku xincekana xi tshama ehenhla ka vamba ra efodi, xi ta kala xi nga suki eka yona, hilaha HOSI Xikwembu xi leriseke Muxe hakona.
Kutani va endla nguvu leyo leha leyi ambariwaka ni efodi, va yi luka hi voya bya muhlovo wa rihlaza ra tilo ntsena.
Mbhovo leyi a yi ri engubyini leyi, a yi fana ni ya swiambalo swa madzovo, yi somiwile leswaku yi ta ka yi nga handzuki.
Emakumu ka nguvu leyi ehansi, va rhungelela swifaniso swa swihenge hi voya bya muhlovo wa rihlaza ra tilo, ni wa xivunguvungu, ni lowo tshwuka, ni ntsembyani wo saseka lowu lukiweke.
Va endla ni swingelengele swa nsuku, va swi vekela exikarhi ka swifaniso swa swihenge leswi a swi ri emakumu ka nguvu hi le hansi, ku rhendzeleka na yona.
Loko va vekela xingelengele xa nsuku, a va landzisa hi xifaniso xa xihenge, sweswo-sweswo ku rhendzeleka ni nguvu leyi ya ntirho wa vuprista, hilaha HOSI Xikwembu xi leriseke Muxe hakona.
Va rhunga ni tihembe leti lukiweke hi ntsembyani wo saseka, va rhungela Aroni ni vana va yena
va rhunga xihuku lexikulu ni swihuku leswitsongo hi ntsembyani lowo saseka, ni swiburukwana hi ntsembyani wo saseka lowu lukiweke
va rhunga ni vamba hi ntsembyani wo saseka lowu lukiweke, ni voya bya muhlovo wa rihlaza ra tilo, ni wa xivunguvungu, ni lowo tshwuka, va ri rhungelela mavalavala, hilaha HOSI Xikwembu xi leriseke Muxe hakona.
Kutani va fula nsuku lowo tenga wo vekela eharhini leyo hlawuleka wu va xiphepherhele, va tsala eka wona marito lama nge: La hlawuleriweke HOSI, ku fana ni loko ku kevetliwa mfungho.
Va bohelela ngoti ya rihlaza ra tilo eka nsuku lowu wa xiphepherhele, leswaku va ta wu khomisa ha yona exihukwini, hilaha HOSI Xikwembu xi leriseke Muxe hakona.
Kutani ntirho hinkwawo wa Ntsonga lowo Hlawuleka wa HOSI wu fika emakumu. Vaisraele va endlile hinkwaswo hilaha HOSI Xikwembu xi leriseke Muxe hakona.
Kutani va tisa Ntsonga lowo Hlawuleka eka Muxe, hi leswaku swisirhelelo swa wona, ni swingolongondzwana hinkwaswo swa wona, ni swikhweketo swa wona, ni mapulangi ya wona, ni timhandze ta wona to hingakanya ha tona, ni tiphuphu ta wona, ni minkotloto ya wona
va tisa ni xo funengeta Ntsonga ha xona, xa madzovo ya tinyimpfu lama tlhuvutsiweke, ni ya timbuti, ni xisirhelelo xo siva Areka
va tisa Areka ya Ntwanano, ni timhandze ta yona, ni xitshamu xa ndzivalelo
tafula ni swibya swa rona hinkwaswo, ni xinkwa lexo hlawuleka xa magandzelo
xitlhoma-timboni xa nsuku lowo tenga ni timboni ta xona leti xaxametiweke, ni swingolongondzwana hinkwaswo swa xitlhoma-timboni, ni mafurha yo voninga
alitari ya nsuku, ni mafurha yo tola, ni mirhi ya risuna leyi hisiwaka engandzelweni, ni xisirhelelo xo pfala nyangwa ya Ntsonga
alitari ya koporo, ni ritavala ra yona ra koporo, ni timhandze ta yona, ni swingolongondzwana swa yona hinkwaswo, ni sambelo ni xikhatelo xa rona
swisirhelelo swa xivava, ni tiphuphu ta xona ni minkotloto ya kona, ni xisirhelelo xo pfala nyangwa ya xivava, ni tingoti ta kona, ni swikhomiso swa xivava, ni swingolongondzwana hinkwaswo swa ntirho wa Ntsonga lowo Hlawuleka wa HOSI
swiambalo leswi sasekisiweke swa lava tirhaka exivandleni lexo hlawuleka, swi nga swiambalo leswo hlawuleka swa muprista Aroni, ni swiambalo swa vana va yena leswi va nga ta ambala loko va tirha ntirho wa vuprista.
Vaisraele va endlile ntirho hinkwawo hilaha HOSI Xikwembu xi leriseke Muxe hakona, va nga siyi nchumu.
Loko Muxe a xiyaxiya ntirho, a vona leswaku va wu endlile hi ku landza hinkwaswo leswi HOSI Xikwembu xi leriseke swona, va nga siyanga nchumu. Kutani Muxe a va katekisa.
HOSI Xikwembu xi ku ka Muxe
Hi siku ro sungula ra n'hweti yo sungula, mi ta yimisa Ntsonga lowo Hlawuleka wa mina HOSI.
Endzeni ka wona, mi ta veka Areka ya Ntwanano, mi siva Areka leyi hi xisirhelelo.
Mi ta nghenisa ni tafula, mi xaxameta swilo swa rona hi ndlela ya kona; mi nghenisa ni xitlhoma-timboni, mi tlhoma timboni eka xona.
Mi ta veka alitari ya nsuku ya mirhi ya risuna emahlweni ka Areka ya Ntwanano, mi hayeka ni xisirhelelo xo pfala nyangwa ya Ntsonga lowo Hlawuleka.
Alitari ya magandzelo lama hisiwaka yona mi ta yi veka emahlweni ka nyangwa ya Ntsonga lowo Hlawuleka wa HOSI.
Kutani exikarhi ka Ntsonga ni alitari leyi mi veka sambelo, mi chela mati eka rona.
Kutani mi ta biyela Ntsonga hi xivava, mi hayeka ni xisirhelelo xo pfala nyangwa ya xivava.
Mi ta teka mafurha yo tola, mi tota Ntsonga ni nhundzu ya wona hinkwayo; hi ndlela leyi, mi ta va mi hlawulekisa Ntsonga ni swingolongondzwana swa wona hinkwaswo, kutani wu ta va lowu hlawulekeke.
Mi ta tota ni alitari ya magandzelo lama hisiwaka, ni swingolongondzwana swa yona hinkwaswo; hikokwalaho yi ta va leyi hlawulekeke swinene.
Mi ta tota ni sambelo ni xikhatelo xa rona, mi ri hlawulekisa.
Kutani u ta ta na Aroni ni vana va yena va xinuna enyangweni ya Ntsonga lowo Hlawuleka, u fika u va hlambisa hi mati
kutani u ambexa Aroni swiambalo leswo hlawuleka, u n'wi hlawulekisa hi ku n'wi chela mafurha leswaku a va muprista, a ndzi tirhela.
Vana va yena na vona u ta ta na vona, u fika u va ambexa tihembe
kutani u va chela mafurha ku fana ni tata wa vona, va va vaprista, va ndzi tirhela. Ku cheriwa ka vona mafurha, ku ta endla leswaku ntirho wa vuprista wu va wa vona ni vatukulu va vona hilaha ku nga heriki.
Kutani Muxe a endla hinkwaswo hilaha HOSI Xikwembu xi n'wi leriseke hakona, a nga siyi nchumu.
Ntsonga wu yimisiwa hi siku ro sungula ra n'hweti yo sungula, hi lembe ra vumbirhi ra ku huma ka Vaisraele etikweni ra Egipta.
Loko Muxe a yimisa Ntsonga, va vekile minkotloto ya wona, va tlhoma mapulangi ya wona, va hingakanya timhandze ta wona, va tlhoma ni tiphuphu ta wona to seketela
kutani va tlharamula swisirhelelo swa ntsonga wa vumbirhi, va khubumeta Ntsonga lowo Hlawuleka, va kapeka ni xifunengeto, hilaha HOSI Xikwembu xi leriseke Muxe hakona.
Kutani va teka maribye ya Ntwanano, va ma veka endzeni ka Areka, va tlhoma ni swikhomo swa yona, va tlhandleka ni xitshamu xa ndzivalelo ehenhla ka yona
va rhwala Areka va yi nghenisa eka Ntsonga, va hayeka xisirhelelo, va siva Areka leyi ya Ntwanano, hilaha HOSI Xikwembu xi leriseke Muxe hakona.
Kutani va tisa tafula eka Ntsonga lowo Hlawuleka va ri veka hi tlhelo ra n'walungu ra Ntsonga, ehandle ka xisirhelelo
kutani va xaxameta swinkwa etafuleni hi ndlela ya kona, emahlweni ka HOSI Xikwembu, hilaha xi leriseke Muxe hakona.
Va nghenisa xitlhoma-timboni eka Ntsonga lowo Hlawuleka, va xi veka hi tlhelo ra dzonga ra Ntsonga, xi langutana ni tafula
kutani va tlhoma timboni eka xona emahlweni ka HOSI Xikwembu, hilaha xi leriseke Muxe hakona.
Va nghenisa alitari ya nsuku eka Ntsonga lowo Hlawuleka, va yi veka emahlweni ka xisirhelelo
kutani va hisa swinun'hweriso ehenhla ka yona, hilaha HOSI Xikwembu xi leriseke Muxe hakona.
Va hayeka xisirhelelo xo pfala nyangwa ya Ntsonga
va veka alitari ya magandzelo lama hisiwaka kusuhi ni nyangwa leyi ya Ntsonga lowo Hlawuleka wa HOSI, kutani va hisa magandzelo ya nyama ni ya mapa ehenhla ka alitari, hilaha HOSI Xikwembu xi leriseke Muxe hakona.
Va veka sambelo exikarhi ka Ntsonga lowo Hlawuleka ni alitari, va chela mati yo hlamba eka rona.
(Muxe na Aroni ni vana va yena a va hlamba mavoko ni milenge hi mati lawa
loko va nghena eka Ntsonga lowo Hlawuleka, ni loko va ya kusuhi ni alitari, hilaha HOSI Xikwembu xi leriseke Muxe hakona.)
Kutani va biyela Ntsonga ni alitari hi xivava, va hayeka ni xisirhelelo xo pfala nyangwa ya xivava. Hi ndlela leyi, Muxe a va a hetile ntirho wa kona.
Kutani papa ri khubumeta Ntsonga lowo Hlawuleka, ku kwetsima ka HOSI Xikwembu ku tata Ntsonga.
Muxe a a nga ha koti ku nghena eka Ntsonga lowo Hlawuleka, hikuva papa a ri wu khubumetile, naswona ku kwetsima ka HOSI Xikwembu a ku tatile Ntsonga.
Eriendzweni ra vona hinkwaro, loko papa ri suka ehenhla ka Ntsonga, Vaisraele a va hundzela emahlweni.
Kambe loko papa ri nga suki, a va nga yi emahlweni ni riendzo ra vona, ku fikela siku papa ri sukaka.
Papa ra HOSI Xikwembu a ri khubumeta Ntsonga ninhlekanhi; nivusiku a ku pfurha ndzilo epapeni, Vaisraele va ri karhi va swi vona, masiku hinkwawo ya riendzo ra vona.
HOSI Xikwembu xi vitana Muxe, xi vula-vula na yena xi ri eka Ntsonga lowo Hlawuleka, xi n'wi byela
ku ya vulavula ni Vaisraele, a ku ka vona: Loko un'wana wa n'wina a lava ka humesela HOSI Xikwembu magandzelo, ú fanele ku pambula xin'wana xa swifuwo swa yena leswikulu kumbe leswitsongo, a humesa xona.
Loko munhu a humesa magandzelo lama hisiwaka hi xin'wana xa swifuwo swa yena leswikulu, ú fanele ku hlawula nkuzi leyi nga solekiki, a ya yima na yona enyangweni ya Ntsonga lowo Hlawuleka, leswaku a ta tsakeriwa hi HOSI Xikwembu.
Kutani ú ta tlhandleka voko enhlokweni ya xifuwo xa magandzelo lama hisiwaka, leswaku xi ta n'wi yimela, xi va xo basisa swidyoho swa yena.
Kutani ú ta tlhava nkuzi emahlweni ka HOSI Xikwembu. Vaprista, va nga vana va Aroni, va ta teka ngati va yi humesela HOSI Xikwembu hi ku xuva ha yona alitari matlhelo hinkwawo, enyangweni ya Ntsonga lowo Hlawuleka.
Munhu wa kona ú ta yevula nkuzi ya magandzelo lama hisiwaka, a tsemelela nyama ya yona.
Kutani vana va muprista Aroni va ta tlhandleka tihunyi alitarini, va tshivela ndzilo
kutani va teka nyama leyi tsemeleriweke, ni nhloko, ni mafurha, va swi veketela ehenhla ka ndzilo lowu nga alitarini.
Loko swi ri swa le ndzeni ni manqina, swi fanele ku rhanga swi hlantswiwa. Kutani muprista ú ta hisa nyama hinkwayo alitarini. Lawa i magandzelo lama hisiwaka; hi yona mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Loko munhu a lava ku humesa magandzelo lama hisiwaka hi yin'wana ya tinyimpfu ta yena kumbe timbuti ta yena, ú fanele ku tlhava leyi nga solekiki ya xinuna.
Xifuwo xa kona a a xi tlhave emahlweni ka HOSI Xikwembu, hi tlhelo ra n'walungu ra alitari. Vaprista, va nga vana va Aroni, va ta teka ngati ya xifuwo, va xuva ha yona alitari matlhelo hinkwawo.
Loko a xi tsemelerile, muprista ú ta teka nyama ya kona, ni nhloko, ni mafurha, a swi veketela ehenhla ka ndzilo lowu nga alitarini.
Loko swi ri swa le ndzeni ni manqina, swona ú fanele ku rhanga a swi hlantswa. Kutani muprista ú ta teka nyama hinkwayo a yi hisa ehenhla ka alitari. Lawa i magandzelo lama hisiwaka; hi yona mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Loko munhu a lava ku humesela HOSI Xikwembu yin'wana ya tinyanyana, a endla ha yona magandzelo lama hisiwaka, ú fanele ku humesa matuva kumbe mavondlo ya matuva.
Muprista ú ta ya ni tuva ra kona alitarini, a fika a ri soholota nhamu, a khatlula nhloko a yi hisa, kutani a kamela ngati ya rona ematlhelo ya alitari.
N'winyi wa tuva ú ta teka chelele ra rona ni tinsiva, a swi cukumeta etaleni leri nga kusuhi ni alitari, hi tlhelo ra le vuxeni.
Kutani ú ta handzula tuva hi le xikarhi hi ku ri khoma hi timpiko, kambe a nga ri chaputi! Kutani muprista ú ta ri hisa endzilweni lowu nga henhla ka alitari. Lawa i magandzelo lama hisiwaka; hi yona mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Loko munhu a humesela HOSI Xikwembu magandzelo ya swa le masin'wini, ú fanele ku humesa mapa lamanene, a ma chela mafurha, a ma n'wan'wasela ni murhi wa risuna.
Kutani a ya na swona eka vaprista, va nga vana va Aroni, a fika a nusa mapa lama nga ni mafurha a tata xandla, kutani muprista ú ta swi hisa alitarini ni murhi hinkwawo wa risuna, swi va swo suma ha swona; hi yona mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Mapa lama saleke eka magandzelo lawa, ma ta va ya Aroni ni vana va yena; ma hlawulekile swinene, hikuva hi lawa ma saleke eka mhamba leyi hiseriwaka HOSI Xikwembu.
Loko mi humesa magandzelo ya swa le masin'wini hi leswi swekiweke kunene, humesani swimbhundzwa leswo-ke-comela leswi endliweke hi mapa lamanene lama cheriweke mafurha, kumbe mi humesa xinkwa xo oma lexo-ke-comela lexi totiweke mafurha.
Loko mi humesa magandzelo hi xinkwa lexi oxiweke kunene, a xi ve xa mapa lamanene, lama cheriweke mafurha, ku nga ri comela.
Mi ta xi phemelela, mi xi chela mafurha. Lawa hi wona magandzelo ya swa le masin'wini.
Loko mi humesa magandzelo ya swa le masin'wini hi xinkwa lexi katingiweke kunene, a xi ve xa mapa lamanene lama cheriweke mafurha.
Magandzelo ya swa le masin'wini lama endliweke hi swilo leswi ma endleriwa HOSI Xikwembu, mi ta ma yisa eka muprista, kutani yena a ya na wona alitarini
a fika a pambula swo suma ha swona, a swi hisa alitarini, yi va mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Swakudya leswi saleke eka magandzelo lawa, swi ta va swa Aroni ni vana va yena; swi hlawulekile swinene, hikuva hi leswi saleke eka mhamba leyi hiseriwaka HOSI Xikwembu.
Magandzelo hinkwawo ya swa le masin'wini lawa mi ma humeselaka HOSI Xikwembu ma nga tshuki ma cheriwa comela, hikuva a ma cheriwi comela kumbe vulombe loko mi hisela HOSI Xikwembu emhamba
mi nga chela loko mi humesela HOSI Xikwembu emagandzelo ya ntshovelo wo sungula, kambe mi nga tshuki mi swi hisa alitarini leswaku swi va mhamba yo nun'hwela.
Magandzelo ya n'wina hinkwawo ya swa le masin'wini, ma cheleni munyu. Mi nga tshuki mi rivala ku wu chela, hikuva munyu wu fanisa ntwanano wa n'wina ni Xikwembu xa n'wina, hikokwalaho wu cheleni minkarhi hinkwayo.
Loko mi humesela HOSI Xikwembu magandzelo ya swa le masin'wini hi swa ntshovelo wa n'wina wo sungula, mi fanele ku humesa tindzhoho leti katingiweke loko ta ha tsakama, kutani ti khuvutiwa.
Ehenhla ka tindzhoho leti, mi ta chela mafurha, mi n'wan'wasela ni murhi wa risuna. Lawa hi wona magandzelo ya swa le masin'wini.
Kutani muprista ú ta nusa tindzhoho leti ni mafurha ya kona, a ti hisa ni mirhi ya risuna hinkwato, a suma ha swona. Leyi hi yona mhamba leyi hiseriwaka HOSI Xikwembu.
Loko munhu a humesa magandzelo ya xinakulobye hi xin'wana xa swifuwo swa yena leswikulu, ú fanele ku pambula lexi nga solekiki xa xinuna kumbe xa xisati, a ya na xona emahlweni ka HOSI Xikwembu.
Kutani ú ta tlhandleka voko enhlokweni ya xifuwo enyangweni ya Ntsonga lowo Hlawuleka, a xi tlhavela kwalaho. Vaprista, va nga vana va Aroni, va ta teka ngati ya xifuwo, va xuva ha yona alitari matlhelo hinkwawo.
Eka magandzelo lawa ya xinakulobye, leswi a nga ta swi humesa yi va mhamba leyi hiseriwaka HOSI Xikwembu, i mpambani, ni mafurha hinkwawo lama khomaneke ni swa le ndzeni
ni tinso hi timbirhi ka tona, ni mafurha ya kona; tinso leti ti fanele ku tsemiwa swin'we ni tlhelo lero saseka ra xivindzi.
Kutani vana va Aroni va ta swi teka va swi hisa ehenhla ka alitari, swin'we ni magandzelo lama nga ta va ma ri endzilweni. Leyi i mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Loko munhu a humesela HOSI Xikwembu magandzelo ya xinakulobye hi xin'wana xa swifuwo swa yena leswitsongo, ú fanele ku pambula xa xinuna kumbe xa xisati, lexi nga solekiki a humesa xona.
Loko lexi a humesaka xona yi ri nyimpfu, ú fanele ku ya na yona emahlweni ka HOSI Xikwembu
a fika a tlhandleka voko ra yena enhlokweni ya yona, a yi tlhava emahlweni ka Ntsonga lwo Hlawuleka, kutani vana va Aroni va ta teka ngati ya yona va xuva ha yona alitari matlhelo hinkwawo.
Eka magandzelo lawa ya xinakulobye, leswi munhu loyi a nga ta swi humesa swi va mhamba leyi hiseriwaka HOSI Xikwembu, hi leswi: Mafurha, ni ncila hinkwawo, wu tsemiwa hi le khondzweni, ni mpambani, ni mafurha hinkwawo lama khomaneke ni swa le ndzeni
ni tinso hi timbirhi ka tona, ni mafurha ya kona; tinso leti ti fanele ku tsemiwa swin'we ni tlhelo lero saseka ra xivindzi.
Kutani muprista ú ta hisa swilo leswi ehenhla ka alitari, swi va swakudya leswi swi humeseriwaka HOSI Xikwembu.
Loko munhu a humesa mbuti, ú fanele ku ya na yona emahlweni ka HOSI Xikwembu
a fika a tlhandleka voko ra yena enhlokweni ya yona, a yi tlhava emahlweni ka Ntsonga lowo Hlawuleka, kutani vana va Aroni va ta teka ngati ya yona, va xuva ha yona alitari matlhelo hinkwawo.
Leswi a fanelaka ku swi humesa leswaku swi va mhamba leyi hiseriwaka HOSI Xikwembu, hi leswi: Mpambani, ni mafurha hinkwawo lama khomaneke ni swa le ndzeni
ni tinso hi timbirhi ka tona, ni mafurha ya kona; tinso leti ti fanele ku tsemiwa swin'we ni tlhelo lero saseka ra xivindzi.
Kutani muprista ú ta swi hisa ehenhla ka alitari, swi va swakudya leswi hisiwaka, leswi ku nun'hwela ka swona ku tsakisaka. Mafurha hinkwawo i ya HOSI Xikwembu.
Hinkwako lomu mi nga ta va mi tshama kona, mi nga tshuki mi dya mafurha kumbe ngati. Nawu lowu, mi fanele ku wu landza, n'wina ni vatukulu va n'wina hilaha ku nga heriki.
Kutani HOSI Xikwembu xi byela Muxe
ku ya vulavula ni Vaisraele, a va tivisa marito ya xona lama nge: Munhu a nga tshuka a dyoha ku nga ri ha vomu, a endla xin'wana xa swilo leswi HOSI Xikwembu xi leriseke leswaku swi nga tshuki swi endliwa.
Loko loyi a dyoheke a ri Muprista lonkulu, nandzu wa kona wu khumba Vaisraele hinkwavo; hikokwalaho ú ta fanela ku humesela HOSI Xikwembu xinkuzana lexi nga solekiki, yi va mhamba yo susa xidyoho lexi a xi endleke.
U ta ta ni xinkuzana xexo enyangweni ya Ntsonga lowo Hlawuleka, a fika a tlhandleka voko ra yena enhlokweni ya xona, kutani a xi tlhavela kona, emahlweni ka HOSI Xikwembu.
Kutani Muprista Lonkulu loyi ú fanele ku teka ngatinyana ya xinkuzana, a nghena na yona eka Ntsonga lowo Hlawuleka
a fika emahlweni ka HOSI Xikwembu, a peta ritiho ra yena engatini ka 7, a ri karhi a yi n'watseka, a yi kongomisa etlhelweni ra xisirhelelo xa le xivandleni lexo hlawuleka
a tota yin'wana etimhondzweni ta alitari ya murhi wa risuna ni swinun'hweriso, leyi nge mahlweni ka HOSI Xikwembu, endzeni ka Ntsonga lowo Hlawuleka; ngati leyin'wana hinkwayo ya xinkuzana, ú ta yi chela ehansi ka alitari ya magandzelo lama hisiwaka, leyi nga nyangweni ya Ntsonga lowo Hlawuleka.
Ú fanele ku tsema mafurha hinkwawo ya xinkuzana xa mhamba yo susa swidyoho, a tsema ni mpambani, ni mafurha lama khomaneke ni swa le ndzeni
ni tinso hi timbirhi ka tona, ni mafurha ya kona; tinso leti ti fanele ku tsemiwa swin'we ni tlhelo lero saseka ra xivindzi
ku fana ni leswi va tsemisaka swona swa xifuwo xa magandzelo ya xinakulobye. Muprista ú fanele ku hisa swilo leswi hinkwaswo ehenhla ka alitari ya magandzelo lama hisiwaka
kambe dzovo ra xinkuzana, ni nyama leyin'wana, ni nhloko, ni manqina, ni swa le ndzeni, ni nswanyi
ú ta swi rhwala hinkwaswo, a huma na swona emixaxeni, a ya swi hisela exivandleni lexi tengeke, lexi minkuma ya magandzelo yi cheriwaka eka xona.
Ntshungu hinkwawo wa Vaisraele wu nga tshuka wu dyoha ku nga ri ha vomu, naswona wu nga swi tivi leswaku wu dyohile, hi ku endla xin'wana xa swilo leswi HOSI Xikwembu xi leriseke leswaku swi nga tshuki swi endliwa, kutani ntshungu wu tikuma wu ri ni nandzu.
Siku ntshungu wu swi tivaka leswaku wu dyohile, wu fanele ku humesa xinkuzana xa mhamba yo susa swidyoho, va ya na xona emahlweni ka Ntsonga lowo Hlawuleka
vakulukumba va kona va fika va tlhandleka mavoko enhlokweni ya xinkuzana lexi, kutani xinkuzana xi tlhaviwa emahlweni ka HOSI Xikwembu.
Muprista Lonkulu ú ta teka ngatinyana ya xinkuzana, a nghena na yona eka Ntsonga lowo Hlawuleka
a fika emahlweni ka HOSI Xikwembu, a peta ritiho ra yena engatini leyi ka 7, a ri karhi a yi n'watseka a yi kongomisa etlhelweni ra xisirhelelo
ú ta tota ngati yin'wana etimhondzweni ta alitari leyi yi nga ndzeni ka Ntsonga lowo Hlawuleka, emahlweni ka HOSI Xikwembu; kasi ngati leyin'wana hinkwayo, ú ta yi chela ehansi ka alitari ya magandzelo lama hisiwaka, leyi yi nga nyangweni ya Ntsonga lowo Hlawuleka.
Loko ma ri mafurha ya xinkuzana lexi, wona ú ta ma hisa hinkwawo ehenhla ka alitari.
Xinkuzana lexi, muprista ú ta xi humesa ku fana ni xinkuzana lexin'wana xa mhamba yo susa swidyoho, a basisa ntshungu ha xona, kutani wu ta rivaleriwa xidyoho xa wona.
Ú ta rhwala nyama ya xinkuzana lexi a huma na yona emixaxeni, a ya yi hisa ku fana ni nyama ya xinkuzana lexo sungula. Leyi hi yona mhamba yo susa swidyoho swa ntshungu.
Murhangeri a nga tshuka a dyoha ku nga ri ha vomu, a endla xin'wana xa swilo leswi HOSI Xikwembu xa yena xi leriseke leswaku swi nga tshuki swi endliwa, kutani a tikuma a ri ni nandzu.
Loko a tivisiwa xidyoho lexi a xi endleke, ú fanele ku ta ni xiphongho lexi nga solekiki leswaku a ta humesa magandzelo ha xona
a fika a tlhandleka voko ra yena enhlokweni ya xona, a xi tlhavela endhawini leyi va tlhavelaka eka yona swifuwo swa magandzelo lama hisiwaka, emahlweni ka HOSI Xikwembu. Leyi i mhamba yo susa swidyoho.
Kutani muprista ú ta teka ngatinyana ya xiphongho lexi xa mhamba yo susa swidyoho, a yi tota hi ritiho etimhondzweni ta alitari ya magandzelo lama hisiwaka; ngati leyin'wana hinkwayo, ú ta yi chela ehansi ka alitari leyi ya magandzelo lama hisiwaka.
Loko ma ri mafurha ya xiphongho, muprista ú ta ma hisa hinkwawo ehenhla ka alitari, ku fana ni mafurha ya xifuwo xa magandzelo ya xinakulobye. Hi ndlela leyi, muprista ú ta basisa swidyoho swa murhangeri loyi, kutani ú ta rivaleriwa swona.
Munhu ntsena, na yena a nga tshuka a dyoha ku nga ri ha vomu, a endla xin'wana xa swilo leswi HOSI Xikwembu xi leriseke leswaku swi nga tshuki swi endliwa; kutani a tikuma a ri ni nandzu.
Loko a tivisiwa xidyoho lexi a xi endleke, ú fanele ku ta ni mbuti ya thokazi leyi nga solekiki, a ta yi humesa yi va mhamba yo susa swidyoho swa yena
a fika a tlhandleka voko ra yena enhlokweni ya mbuti leyi ya mhamba yo susa swidyoho, a yi tlhavela endhawini leyi va tlhavelaka eka yona swifuwo swa magandzelo lama hisiwaka.
Kutani muprista ú ta teka ngatinyana ya mbuti leyi, a yi tota hi ritiho etimhondzweni ta alitari ya magandzelo lama hisiwaka; ngati leyin'wana hinkwayo, ú ta yi chela ehansi ka alitari.
Munhu wa kona ú fanele ku tsema mafurha hinkwawo ya mbuti, ku fana ni leswi va tsemisaka swona mafurha ya xifuwo xa magandzelo ya xinakulobye. Kutani muprista ú ta teka mafurha lawa, a ma hisa ehenhla ka alitari, ma va mhamba leyi ku nun'hwela ka yona ku nga ta tsakisa HOSI Xikwembu. Hi ndlela leyi, muprista ú ta va a basisile munhu wa kona, kutani ú ta rivaleriwa swidyoho swa yena.
Loko a ta ni nyimpfu ku ta humesa ha yona mhamba yo susa swidyoho, nyimpfu ya kona yi fanele ku va leyi nga solekiki ya xisati.
Ú ta fika a tlhandleka voko ra yena enhlokweni ya nyimpfu leyi ya mhamba yo susa swidyoho, a yi tlhavela endhawini leyi va tlhavelaka eka yona swifuwo swa magandzelo lama hisiwaka.
Kutani muprista ú ta teka ngatinyana ya nyimpfu leyi ya mhamba yo susa swidyoho, a yi tota hi ritiho etimhondzweni ta alitari ya magandzelo lama hisiwaka; ngati leyin'wana hinkwayo, ú ta yi chela ehansi ka alitari.
Munhu wa kona ú fanele ku tsema mafurha hinkwawo ya nyimpfu leyi, ku fana ni leswi va tsemisaka swona mafurha ya nyimpfu ya magandzelo ya xinakulobye. Kutani muprista ú ta teka mafurha lawa, a ma hisa ehenhla ka alitari, laha magandzelo lama humeseriwaka HOSI Xikwembu ma hiseriwaka kona. Hi ndlela leyi, muprista ú ta va a basisile munhu wa kona, kutani ú ta rivaleriwa swidyoho leswi a swi endleke.
Loko munhu a vitaniwa ehubyeni ku ya nyika vumbhoni bya mahaka leyi a yi voneke loko yi humelela kumbe leyi a yi tivaka, kambe a yi fihla, ú ni xidyoho, kutani ú fanele ku rhwala nandzu wa yena.
Kumbe munhu a nga tshuka a khumba xilo lexi nyameke xo fana ni ntsumbu wa xiharhi, kumbe wa xifuwo, kumbe wa xihadyana xin'wana; hambiloko a nga swi tivi, ú nyamisiwile kutani ú ni nandzu.
Kumbe munhu un'wana a nga tshuka a khumbile thyaka rihi na rihi ra vanhu leri nyamisaka; hambiloko a nga swi tivi leswaku ú khumbile swin'wana, siku a swi tivaka ú ta va ni nandzu.
Kumbe munhu a nga tshuka a tiboha hi ku hlambanya leswaku a ta endla swin'wana, swi nga va leswo biha kumbe leswinene, kutani a nga rhangi hi ku tiehleketa swinene; ku nga va ku hlambanya kwihi na kwihi loku vanhu va nga tibohaka ha kona va nga tiehleketanga. Hambiloko xidyoho xa yena a nga xi tivi, siku a byeriwaka xona, ú ta va ni nandzu.
Loko munhu a tivangerile wun'wana wa milandzu leyi, ú ta fanela ku pfumela leswaku ú dyohile
kutani a humesela HOSI Xikwembu mhamba leyi nga ta susa xidyoho lexi; a nga humesa xifuwo lexitsongo xa xisati, xo fana ni nyimpfu kumbe mbuti. Kutani muprista ú ta n'wi basisa exidyohweni lexi a xi endleke.
Munhu wa kona a nga tshuka a pfumala xifuwo lexitsongo xo susa ha xona xidyoho lexi a xi endleke. Loko swi ri tano, ú ta humesela HOSI Xikwembu matuva mambirhi kumbe mavondlo mambirhi ya matuva, rin'we ri va ra mhamba yo susa swidyoho, lerin'wana ri va ra magandzelo lama hisiwaka.
Ú ta ta ni matuva lawa eka muprista, kutani muprista ú ta rhanga a humesa lera mhamba yo susa swidyoho; ú ta ri soholota nhamu, kambe a nga tsemi nhloko ya rona.
Kutani ú ta teka ngatinyana ya tuva leri ra mhamba yo susa swidyoho, a xuva ha yona lomu matlhelo ka alitari; ngati leyin'wana hinkwayo, ú ta yi kamela ehansi ka alitari; leyi hi yona mhamba yo susa swidyoho.
Tuva lera vumbirhi, muprista ú ta humesa ha rona magandzelo lama hisiwaka, hi ku ya hi nawu wa kona. Hi ndlela leyi, muprista ú ta va a basisile munhu loyi, kutani ú ta rivaleriwa swidyoho leswi a swi endleke.
Loko munhu loyi a pfumala matuva mambirhi kumbe mavondlo mambirhi ya matuva yo susa ha wona xidyoho lexi a xi endleke, a nga humesa xintewana xin'we xa mapa lamanene yi va mhamba yo susa swidyoho leswi a swi endleke; mapa lawa, ma nga tshuki ma cheriwa mafurha kumbe murhi wa risuna, hikuva i mhamba yo susa swidyoho.
Munhu wa kona ú fanele ku yisa mapa lawa eka muprista, kutani muprista ú ta nusa yo tata xandla, ma va yo suma ha wona, a ma hisa alitarini, swin'we ni magandzelo lama hiseriwaka HOSI Xikwembu; leyi i mhamba yo susa swidyoho.
Hi ndlela leyi, muprista ú ta basisa munhu loyi eka xidyoho xihi na xihi lexi a xi endleke, kutani ú ta rivaleriwa. Mapa lawa ya saleke, ma ta va ya muprista, ku fana ni loko ku humesiwa magandzelo ya swa le masin'wini.
HOSI Xikwembu xi ku ka Muxe
Munhu a nga tshuka a dyoha, kambe ku nga ri ha vomu, a rivala ku humesela mina Hosi mihlengo leyo hlawuleka. Munhu wo tano, ú fanele ku humesa rin'wana ra makhuna ya ntlhambi wa yena leri nga solekiki, ra nxavo lowu vekiwaka hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka; ú ta ta ni khuna leri, ri va gandzelo ro riha nandzu wa yena.
Tlhandlakambirhi, ú fanele ku humesa mihlengo leyi a a rivele ku yi humesa, a tlhandlekela hi xiphemu xa ⅕ xa nxavo wa kona, a ya nyika muprista. Muprista ú ta n'wi basisa hi khuna ra gandzelo ro riha milandzu, kutani ú ta rivaleriwa nandzu wa yena.
Munhu loyi a dyoheke, kambe ku nga ri ha vomu, a endla xin'wana xa swilo leswi ndzi leriseke leswaku swi nga tshuki swi endliwa, ú ni nandzu; kutani ú fanele ku wu rhwala
a pambula rin'wana ra makhuna ya ntlhambi wa yena, leri nga solekiki, ra nxavo wo ringana ni wa xifuwo xa magandzelo yo riha milandzu, kutani a ri yisa eka muprista. Muprista ú ta basisa munhu loyi, kutani ú ta rivaleriwa xihoxo lexi a xi endleke ku nga ri ha vomu.
Munhu loyi ú ni nandzu emahlweni ka mina HOSI, kutani lawa hi wona magandzelo yo riha nandzu wa kona.
HOSI Xikwembu xi ku ka Muxe
Munhu a nga tshuka a dyoha, a kumeka a nga tshembekanga eka mina HOSI, hi ku va a kanganyisile munhukulobye; a nga va a ala ku tlherisa leswi va lombaneke swona, kumbe leswi va khomisaneke swona, kumbe a n'wi dyelela, kumbe ku n'wi xanisa.
Naswona a nga va a thumbhile swin'wana leswi lahlekeke, kambe a hemba a ku, a nga swi tivi, a tlhela a tiyisa mavunwa ya yena hi ku hlambanya; kumbe a nga va a endlile xin'wana xa leswi dyohisaka vanhu.
Loko munhu a tshuka a tivangele nandzu hi ku dyoha, ú fanele ku tlherisa leswi a swi kumeke hi ku dyelela, kumbe hi ku xanisa van'wana, kumbe leswi a a khomisiwile swona, kumbe leswi a swi lahlekile kutani yena a swi thumbha
kumbe xilo xihi na xihi lexi a hlambanyeke a hemba a ku a nga xi tivi. Siku leri a humesaka magandzelo yo riha, ú fanele ku tlherisela swilo leswi hinkwaswo eka vinyi va swona, a tlhandlekela hi xiphemu xa ⅕ xa nxavo wa swona.
Ú fanele ku pambula khuna rin'we leri nga solekiki entlhambini wa yena, a ri yisa eka muprista leswaku ri va mhamba yo riha nandzu wa yena eka mina HOSI; nxavo wa khuna ra kona wu fanele ku ringana ni wa xifuwo xa magandzelo yo riha milandzu.
Muprista ú ta n'wi basisa emahlweni ka mina, kutani ú ta rivaleriwa hinkwaswo leswi a nga vaka a tivangele nandzu hi ku endla swona.
Kutani HOSI Xikwembu xi byela Muxe
ku ya vulavula na Aroni ni vana va yena, a va lerisa a ku: Nawu hi tlhelo ra magandzelo lama hisiwaka hi lowu: Nyama ya xifuwo xa kona yi fanele ku tshama endzilweni wa le alitarini vusiku hinkwabyo wu ri karhi wu hlanganyetiwa, ri ko ri xa.
Muprista ú fanele ku ambala hembe ya yena ya ntsembyani ni xiburukwana xa ntsembyani xo tisiva ha xona, a teka nkuma lowu saleke alitarini loko ku hisiwa magandzelo, a wu chela kusuhi ni alitari.
Loko a hetile, ú fanele ku hluvula leswi a swi ambaleke, a ambala swin'wana, kutani a olela nkuma lowu, a wu yisa ehandle ka mixaxa exivandleni lexi tengeke.
Ndzilo wa le alitarini wu fanele ku hlanganyetiwa leswaku wu nga timeki. Mpundzu wun'wana ni wun'wana, muprista ú ta tlhandleka tihunyi tin'wana, a veketela nyama ya magandzelo lama hisiwaka ehenhla ka tona, a hisa ni mafurha ya magandzelo ya xinakulobye.
Ndzilo wu fanele ku tshama wu ri karhi wu pfurha alitarini, wu nga tshuki wu timeka.
Hi tlhelo ra magandzelo ya swa le masin'wini, nawu wa kona hi lowu: Vana va Aroni hi vona va nga ta humesela HOSI Xikwembu magandzelo ya swa le masin'wini, emahlweni ka alitari.
Un'wana wa vona ú ta teka mapa lamanene ya magandzelo ya swa le masin'wini, a ma nusa ni mafurha ya kona a tata xandla, kutani a ma hisa alitarini ni murhi hinkwawo wa risuna, swi va swo suma ha swona; ku nun'hwela ka swona ku ta tsakisa HOSI Xikwembu.
Mapa lama salaka ma ta dyiwa hi Aroni ni vana va yena; ma fanele ku endla xinkwa lexo-ke-comela, lexi nga ta dyeriwa exivandleni lexi hlawulekeke, ku nga xivaveni xa Ntsonga lowo Hlawuleka.
Loko va sweka xinkwa lexi, va nga tshuki va chela comela. Xinkwa lexi i xiphemu lexi va fanelaka ku nyikiwa xona eka leswi hiseriwaka HOSI Xikwembu; xi hlawulekile swinene, xi fana ni mhamba yo susa swidyoho kumbe magandzelo yo riha milandzu.
Xinkwa lexi xi ta dyiwa hi vana va xinuna va ka Aroni, hi ku landza nawu lowu mi vekeriweke wona hi tlhelo ra magandzelo lama hiseriwaka HOSI Xikwembu. Nawu lowu wu boha n'wina ni vatukulu va n'wina hilaha ku nga heriki. Un'wana ni un'wana loyi a nga ta khumba xinkwa lexi, ú ta hundzuka loyi a hlawulekeke.
HOSI Xikwembu xi ku ka Muxe
Siku leri Aroni ni vana va yena va cheriwaka mafurha enhlokweni, va fanele ku humesela HOSI Xikwembu magandzelo hi swilo leswi: xintewana xin'we xa mapa lamanene, wu nga mpimo lowu ringanaka ni mapa ya magandzelo ya siku rin'wana ni rin'wana; a va humese hafu nimpundzu, hafu leyin'wana nimadyambu.
Mapa lawa ma fanele ku pfuviwa ni mafurha, ma oxiwa ma endla xinkwa lexi nga ta phemeleriwa ku fana ni xa magandzelo ya swa le masin'wini, kutani xi hisiwa; ku nun'hwela ka xona ku ta tsakisa HOSI Xikwembu.
Loyi a fanelaka ku hisa xinkwa lexi exikarhi ka vana va Aroni, hi loyi a nga ta cheriwa mafurha enhlokweni leswaku a teka ntirho wa Aroni. Xinkwa lexi xi fanele ku humesiwa hinkwaxo, xi hiseriwa HOSI Xikwembu hi ku landza nawu lowu nga ta ka wu nga hundzuki.
Leswi vaprista va humesaka ha swona magandzelo ya vona ya swa le masin'wini, swi fanele ku hisiwa hinkwaswo, ku nga dyiwi nchumu eka swona.
HOSI Xikwembu xi byela Muxe
ku ya vulavula na Aroni ni vana va yena, a ku ka vona: Nawu hi tlhelo ra mhamba yo susa swidyoho hi lowu: Xifuwo xa mhamba yo susa swidyoho xi fanele ku tlhaveriwa endhawini leyi ku tlhaveriwaka eka yona xifuwo xa magandzelo lama hisiwaka. Mhamba leyi yi hlawulekile swinene.
Muprista loyi a nga ta fambisa ntirho wa mhamba yo susa swidyoho, hi yena ntsena loyi a nga ta dya nyama ya kona, a yi dyela exivandleni lexi hlawulekeke, ku nga xivaveni xa Ntsonga lowo Hlawuleka.
Xilo xin'wana ni xin'wana lexi nga ta khumbana ni nyama ya xifuwo xa kona, xi ta hundzuka lexi hlawulekeke. Loko ngati ya kona yo tshuka yi tlhambukela exiambalweni, xiambalo xexo xi fanele ku ya hlantsweriwa exivandleni lexi hlawulekeke.
Mbita leyi yi nga ta va yi swekile nyama, yi fanele ku fayeteriwa; kasi loko nyama ya kona yi swekiwile hi poto, poto ra kona ri fanele ku hariwa swinene, ri hlantswiwa ri basa.
Nyama leyi yi ta dyiwa hi wanuna un'wana ni un'wana loyi a nga muprista; yi hlawulekile swinene.
Nyama ya xifuwo xa mhamba yo susa swidyoho lexi ngati ya xona yi yisiweke eka Ntsonga lowo Hlawuleka ku ya basisa swidyoho exivandleni lexi hlawulekeke, yi nga tshuki yi dyiwa, yi fanele ku hisiwa hinkwayo.
Nawu hi tlhelo ra magandzelo yo riha milandzu, ma nga lawa ya hlawulekeke ngopfu, hi lowu
Xifuwo xa kona xi fanele ku tlhaveriwa endhawini leyi ku tlhaveriwaka eka yona xifuwo xa magandzelo lama hisiwaka, kutani ngati ya xona yi tirhisiwa ku xuva alitari matlhelo hinkwawo.
Mafurha ya xona hinkwawo ma fanele ku tsemiwa, wu nga ncila, ni mafurha lama khomaneke ni swa le ndzeni
ni tinso hi timbirhi ka tona, ni mafurha ya kona; tinso leti ti fanele ku tsemiwa swin'we ni tlhelo lero saseka ra xivindzi.
Muprista ú ta hisa swilo leswi ehenhla ka alitari, a swi hisela HOSI Xikwembu; lawa i magandzelo yo riha milandzu.
Wanuna un'wana ni un'wana loyi a nga muprista a nga dya nyama ya xifuwo xa kona, yi dyeriwa exivandleni lexi hlawulekeke, hikuva yi hlawulekile ngopfu.
Nawu hi tlhelo ra magandzelo yo riha milandzu, wu fana ni wa mhamba yo susa swidyoho: Nyama ya xifuwo xa kona i ya muprista loyi a basisaka swidyoho ha xona.
Loko munhu a humesa magandzelo lama hisiwaka, dzovo ra xifuwo xa kona ri ta va ra muprista loyi a fambiseke ntirho wa magandzelo.
Muprista loyi a fambisaka ntirho wa magandzelo ya swa le masin'wini, ú ta kuma leswi swekiweke kunene, kumbe leswi oxiweke kumbe leswi katingiweke.
Kasi mapa ya magandzelo ya swa le masin'wini, lama cheriweke mafurha kumbe lama nga cheriwangiki, ma ta va ya vaprista hinkwavo, va phakeriwa mimpimo leyi ringanaka.
Nawu hi tlhelo ra magandzelo ya xinakulobye, lawa munhu a nga ma humeselaka HOSI Xikwembu, hi lowu
Loko magandzelo lawa munhu wa kona a ma humesaka ma ri ya ku nkhensa Xikwembu, ú fanele ku tlhandlekela hi swimbhundzwa leswo-ke-comela leswi cheriweke mafurha, ni xinkwa lexo oma lexo-ke-comela lexi totiweke mafurha, ni swimbhundzwa swa mapa lamanene lama pfuviweke ni mafurha.
Tlhandlakambirhi, ú fanele ku ma humesa ni swimbhundzwa swin'wana leswi cheriweke comela.
Eka swinkwa leswi ni swimbhundzwa leswi, a a pambule xin'we-xin'we, yi va nyiko leyi humeseriwaka HOSI Xikwembu; leswi swi ta va swa muprista loyi a nga ta fambisa ntirho wo xuva hi ngati ya xifuwo xa magandzelo lawa ya xinakulobye.
Nyama ya magandzelo ya xinakulobye lawa munhu a nkhensaka Xikwembu ha wona, yi fanele ku dyiwa yi hela hi siku leri a ma humesaka ha rona; a nga tshuki a siya yin'wana ku kondza ku fika mpundzu wa siku leri tlhandlamaka.
Kambe loko magandzelo ya kona ma ri lawa a tiboheke hi ku hlambanya leswaku ú ta ma humesa, kumbe lawa a ngo ma humesa hi ku titwa, nyama ya xifuwo xa kona yi nga ha dyiwa siku leri a ma humesaka ha rona, kutani leyi salaka yi nga hetisiwa siku leri tlhandlamaka.
Kambe loko hi siku ra vunharhu ko tshuka ku va ni nyama leyi ya ha saleke, yona yi fanele ku hisiwa.
Loko nyama leyi nga ta va ya ha sele hi siku ra vunharhu, yo dyiwa, loyi a humesaka magandzelo ya kona ya xinakulobye a nge nkhensiwi, swi ta tekiwa wonge a nga humesanga nchumu; sweswo swa yila, loyi a dyaka nyama ya kona ú ta va a tivangele nandzu.
Vanhu hinkwavo lava tengeke, va nga dya nyama
ya magandzelo ya xinakulobye lama humeseriwaka HOSI Xikwembu, kambe munhu loyi a dyaka nyama leyi enkarhini lowu a nga tengangiki, ú fanele ku hlongoriwa a suka exikarhi ka va ka vona.
Munhu a nga tshuka a khumbana ni xilo lexi nga tengangiki; ku nga va thyaka ra vanhu, kumbe xiharhi lexi nga tengangiki, kumbe xilo xihi na xihi lexi yilaka hi ku ka xi nga tenganga; loko munhu wo tano o dya nyama ya xifuwo xa magandzelo ya xinakulobye lama humeseriwaka HOSI Xikwembu, ú fanele ku hlongoriwa a suka exikarhi ka va ka vona.
HOSI Xikwembu xi byela Muxe
ku ya vulavula na Vaisraele, a ku ka vona: Mi nga tshuki mi dya mafurha, ma nga va ya homu kumbe ya nyimpfu kumbe ya mbuti.
Hambi ma ri mafurha ya xifuwo lexi nga lo tifela hi xoxe, kumbe lexi dlayiweke hi swivandzana, mi nga tshuki mi dya, kambe mi nga endla swin'wana ha wona.
Munhu un'wana ni un'wana loyi a dyaka mafurha ya xifuwo lexi vanhu va nga xi tlhavaka va humesela HOSI Xikwembu magandzelo ha xona, ú fanele ku hlongoriwa a suka exikarhi ka va ka vona.
Hinkwako lomu mi akeke kona, mi nga tshuki mi dya ngati ya tinyanyana kumbe ya swifuwo.
Un'wana ni un'wana loyi a dyaka ngati, yi nga va yihi kumbe yihi, ú fanele ku hlongoriwa a suka exikarhi ka va ka vona.
HOSI Xikwembu xi byela Muxe
ku ya vulavula na Vaisraele, a ku ka vona: Loko munhu a lava ku humesela HOSI Xikwembu magandzelo ya xinakulobye, ú fanele ku pambula swin'wana swa magandzelo lawa a ma humesaka
a swi yisa eka HOSI Xikwembu hi voko ra yena, swi va swa magandzelo lama hisiwaka; ú ta yisa mafurha, a yisa ni xifuva lexi xi nga ta widzeriwa HOSI Xikwembu, xi va nyiko ya xona leyo hlawuleka.
Muprista ú ta hisa mafurha ya kona ehenhla ka alitari, kasi xifuva xi ta va xa Aroni ni vana va yena.
Nenge wa xinene wa xifuwo xa magandzelo ya xinakulobye wu ta nyikiwa muprista
loyi a nga ta fambisa ntirho wo xuva hi ngati ni wa ku hisa mafurha. Exikarhi ka vana va Aroni, hi yena loyi a nga ta kuma nenge lowu, wu va wa yena.
Xifuva xa nyiko leyo hlawuleka ni nenge lowu humesiwaka wu va nyiko, swi fanele ku va swa muprista Aroni ni vana va yena; swi ta pamburiwa eka magandzelo ya xinakulobye ya Vaisraele, hi ku landza nawu lowu wu nga ta va boha hilaha ku nga heriki.
Lexi i xiphemu xa Aroni ni vana va yena lexi pamburiwaka eka magandzelo lama hiseriwaka HOSI Xikwembu; va hlawuleriwile xona siku va vekiweke entirhweni wa vuprista leswaku va ta tirhela HOSI Xikwembu.
Esikwini leri ra ku cheriwa ka vona mafurha enhlokweni, HOSI Xikwembu xi lerisile leswaku Vaisraele va hamba va va nyika xiphemu lexi; vaprista va fanele ku nyikiwa xona hilaha ku nga heriki.
Leyi hi yona milawu ya magandzelo lama hisiwaka, ni ya magandzelo ya swa le masin'wini, ni ya timhamba to susa swidyoho, ni ya magandzelo yo riha milandzu, ni ya magandzelo ya siku ra ku vekiwa ka vaprista, ni ya magandzelo ya xinakulobye.
Muxe ú nyikiwile yona hi HOSI Xikwembu entshaveni ya Sinayi, siku xi leriseke Vaisraele leswaku va xi humesela magandzelo, loko va ri emananga ya Sinayi.
Kutani HOSI Xikwembu xi ku ka Muxe
Tana na Aroni ni vana va yena enyangweni ya Ntsonga lowo Hlawuleka, u teka ni swiambalo swa vuprista, ni mafurha yo tola, ni xinkuzana xa mhamba yo susa swidyoho, ni makhuna mambirhi, ni xirhundzu xa swinkwa leswo-ke-comela
u vitana ni ntshungu hinkwawo wa Vaisraele, wu ta hlengeletana enyangweni.
Kavaloko Muxe a endla hilaha HOSI Xikwembu xi n'wi leriseke hakona, kutani ntshungu wa Vaisraele wu hlengeletana enyangweni ya Ntsonga lowo Hlawuleka.
Kutani Muxe a ku ka vona: Leswi hi swona leswi HOSI Xikwembu xi leriseke leswaku swi endliwa.
Kutani Muxe a vitana Aroni ni vana va yena, a va hlambisa hi mati
kutani a ambexa Aroni ehembe, a n'wi khama hi vamba, a n'wi ambexa ni nguvu leyo leha, a tlhandleka efodi ehenhla, a tlhela a n'wi khama hi vamba ra yona.
Kutani a ambexa Aroni xincekana xa le xifuveni, a nghenisa Urimi na Thumimi eka xona
a n'wi ambexa xihuku enhlokweni, emahlweni ka xona a bohelela harhi leyo hlawuleka ya nsuku ya xiphepherhele, hilaha HOSI Xikwembu xi n'wi leriseke hakona.
Kutani Muxe a teka mafurha yo tola, a tota Ntsonga lowo Hlawuleka ni swingolongondzwana swa wona hinkwaswo, a swi hlawulekisa
kutani a teka mafurhanyana a xuva alitari ha wona ka 7, a tlhela a yi tota, a tota ni swibya swa yona hinkwaswo, ni sambelo ni xikhatelo xa rona, a swi hlawulekisa.
Kutani a teka mafurha man'wana, a chela enhlokweni ya Aroni, a n'wi tota a n'wi hlawulekisa.
Kutani Muxe a vitana vana va Aroni, a va ambexa tihembe, a va khama hi mavamba, a va boha swihuku leswitsongo etinhlokweni, hilaha HOSI Xikwembu xi n'wi leriseke hakona.
Muxe a ta ni xinkuzana xa mhamba yo susa swidyoho, Aroni ni vana va yena va tlhandleka mavoko ya vona enhlokweni ya xinkuzana lexi.
Kutani Muxe a tlhava xinkuzana, a teka ngatinyana ya xona, a peta ritiho a tota etimhondzweni leti nga tinhleni ta alitari, yi va mhamba yo susa swidyoho; leyin'wana ngati a yi chela ehansi ka alitari. Hi ndlela leyi, Muxe a hlawulekisa alitari ni ku yi basisa.
Muxe a tsema mafurha hinkwawo lama khomaneke ni swa le ndzeni, a tsema ni tlhelo lero saseka ra xivindzi, ni tinso hi timbirhi ka tona, ni mafurha ya kona, kutani a swi hisa ehenhla ka alitari.
Kambe nyama hinkwayo ya xinkuzana, ni dzovo ra xona, ni nswanyi, Muxe a swi teka a ya swi hisa ehandle ka mixaxa, hilaha HOSI Xikwembu xi n'wi leriseke hakona.
Kutani Muxe a ta ni khuna ra magandzelo lama hisiwaka. Aroni ni vana va yena va tlhandleka mavoko ya vona enhlokweni ya rona
kutani Muxe a tlhava khuna leri, a teka ngati ya rona, a xuva ha yona alitari matlhelo hinkwawo.
Loko khuna ri tsemeleriwile, Muxe a hisa nyama ya kona, ni nhloko, ni mafurha.
Swa le ndzeni ni manqina, Muxe ú rhange hi ku swi hlantswa a nga si swi hisa ni nyama leyin'wana hinkwayo ehenhla ka alitari. Lawa hi wona magandzelo lama hiseriwaka HOSI Xikwembu, lawa ku nun'hwela ka wona ku xi tsakisaka, hilaha xi leriseke Muxe hakona.
Kutani Muxe a tisa khuna lerin'wana, ri nga ra ku vekiwa ka vaprista; Aroni ni vana va yena va tlhandleka mavoko ya vona enhlokweni ya rona
kutani Muxe a ri tlhava, a teka ngatinyana ya rona, a tota Aroni emakumu ka ndleve ya yena ya xinene, ni le khudzwini ra voko ra xinene, ni le khudzwini ra nenge wa xinene.
Vana va Aroni na vona va vitaniwa, kutani Muxe a teka ngatinyana, a va tota emakumu ka ndleve ya xinene, ni le khudzwini ra voko ra xinene, ni le khudzwini ra nenge wa xinene; ngati leyin'wana, Muxe a xuva ha yona alitari matlhelo hinkwawo.
Kutani Muxe a tsema mafurha, ni ncila, ni mafurha hinkwawo lama khomaneke ni swa le ndzeni, a tsema ni tlhelo lero saseka ra xivindzi, ni tinso hi timbirhi ka tona, ni mafurha ya kona, a tsema ni nenge wa xinene.
Kutani exirhundzwini xa leswo-ke-comela leswi nga mahlweni ka HOSI Xikwembu, Muxe a pambula ximbhundzwa xin'we, ni xinkwa xin'we lexi totiweke mafurha, ni xinkwa xin'we lexo oma, a swi tlhandleka ehenhla ka mafurha ni nenge lowa xinene
a swi teka hinkwaswo a khomisa Aroni ni vana va yena, leswaku va widzela HOSI Xikwembu swi va nyiko leyo hlawuleka.
Kutani Muxe a tlhela a swi teka emavokweni ya vona, a swi katsa ni magandzelo lama hisiwaka, ma nga ya ku vekiwa ka vaprista, kutani a swi hisa ehenhla ka alitari, yi va mhamba leyi hiseriwaka HOSI Xikwembu, leyi ku nun'hwela ka yona ku xi tsakisaka.
Kutani Muxe a teka xifuva, a widzela HOSI Xikwembu leswaku yi va nyiko ya xona leyo hlawuleka; xifuva lexi, hi xona xiphemu lexi Muxe a kumeke xona eka xifuwo lexi tlhaveriweke ku vekiwa ka vaprista, hilaha HOSI Xikwembu xi n'wi leriseke hakona.
Kutani Muxe a teka mafurhanyana yo tola ni ngatinyana eka leyi nga alitarini, a xuva Aroni ni vana va yena, ni swiambalo swa vona swa vuprista; hi ndlela leyi, Muxe a hlawulekisa Aroni ni vana va yena, ni swiambalo swa vona swa vuprista.
Kutani Muxe a byela Aroni ni vana va yena, a ku ka vona: Mi fanele ku sweka nyama enyangweni ya Ntsonga lowo Hlawuleka, mi yi dyela kwalaho ni swinkwa leswi nga xirhundzwini xa magandzelo ya ku vekiwa ka n'wina, hilaha HOSI Xikwembu xi leriseke hakona, xi ku: ‘Swi ta dyiwa hi Aroni ni vana va yena.’
Nyama leyi nga ta sala ni swinkwa leswi nga ta sala, swi hiseni!
Ntirho wa ku vekiwa ka n'wina wu ta teka masiku ya 7; hikokwalaho mi nga tshuki mi suka enyangweni ya Ntsonga lowo Hlawuleka, masiku lawa ya 7 ma kondza ma hela.
Leswi endliweke namuntlha, hi swona leswi HOSI Xikwembu xi swi leriseke hi tlhelo ra ku basisiwa ka n'wina.
Hi masiku lawa ya 7, vusiku ni nhlekanhi, mi fanele ku tshama enyangweni ya Ntsonga lowo Hlawuleka mi ri karhi mi endla leswi HOSI Xikwembu xi swi leriseke; loko swi nga ri tano, mi ta fa. Hi swona leswi ndzi nga lerisiwa swona.
Kutani Aroni ni vana va yena va endla hinkwaswo leswi HOSI Xikwembu xi va leriseke swona hi nomo wa Muxe.
Hi siku ra vu-8, Muxe a vitana Aroni ni vana va yena, swin'we ni vakulukumba va Israele
kutani a ku ka Aroni: Tana ni xinkuzana xa mhamba yo susa swidyoho, ni khuna ra magandzelo lama hisiwaka, swi va leswo saseka hi swimbirhi ka swona, leswaku u ta swi humesela HOSI Xikwembu
u byela ni Vaisraele leswaku va ta ni leswi: Xiphongho xa mhamba yo susa swidyoho, ni rhole ni xinyimpfana, swi va leswi nga solekiki swa lembe rin'we, swa magandzelo lama hisiwaka
ni homu ni khuna, swi va swa magandzelo ya xinakulobye lama nga ta humeseriwa HOSI Xikwembu, ni mapa ya magandzelo ya swa le masin'wini lama cheriweke mafurha. Leswi swa laveka, hikuva HOSI Xikwembu xi ta tikomba eka vona namuntlha.
Kutani va ta ni leswi Muxe a va leriseke swona, va fika va yima emahlweni ka Ntsonga lowo Hlawuleka; ntshungu hinkwawo wu hlengeletana emahlweni ka HOSI Xikwembu
kutani Muxe a ku: HOSI Xikwembu xi mi lerisile ku endla leswi hinkwaswo leswaku ku kwetsima ka xona ku ta tikomba eka n'wina.
Muxe a ku ka Aroni: Tshinela kusuhi ni alitari, u ta humesa mhamba ya wena yo susa swidyoho ni magandzelo ya wena lama hisiwaka, leswaku u tibasisa, u basisa ni Vaisraele. Kutani u ta humesa ni magandzelo ya Vaisraele, u va basisa ha wona, hilaha HOSI Xikwembu xi leriseke hakona.
Kavaloko Aroni a tshinela kusuhi ni alitari, a tlhava xinkuzana xa mhamba ya yena yo susa swidyoho
kutani vana va yena va n'wi kanga telela ngati, a peta ritiho ra yena engatini leyi, a yi tota etimhondzweni ta alitari; ngati leyin'wana a yi chela ehansi ka alitari
kutani a tsema mafurha ya xinkuzana xa mhamba yo susa swidyoho a tsema ni tinso ta xona, ni tlhelo lero saseka ra xivindzi, a swi hisa ehenhla ka alitari, hilaha HOSI Xikwembu xi leriseke hakona.
Nyama ya xinkuzana lexi ni dzovo ra xona, a swi teka, a ya swi hisa ehandle ka mixaxa.
Kutani a tlhava xifuwo xa magandzelo lama hisiwaka; vana va yena va n'wi nyiketa ngati ya xona, kutani a xuva ha yona alitari matlhelo hinkwawo
va n'wi nyiketa ni nyama leyi tsemeleriweke ya xifuwo, ni nhloko ya xona, a swi hisa ehenhla ka alitari.
A a rhange a hlantswa swa le ndzeni ni manqina, kutani a swi hisa ehenhla ka alitari, swin'we ni nyama leyin'wana ya magandzelo.
Kutani Aroni a humesa magandzelo ya Vaisraele: A ta ni xiphongho xa Vaisraele xa mhamba yo susa swidyoho, a xi tlhava, yi va mhamba ya vona yo susa swidyoho leyi fanaka ni ya yena.
Kutani a humesa xifuwo xa magandzelo lama hisiwaka, a xi lulamisa hi nawu wa kona.
Endzhaku ka swona, a humesa mapa ya magandzelo ya swa le masin'wini, a nusa yo tata xandla a ma hisa ehenhla ka alitari, a tlhandleka eka magandzelo lama hisiwaka ya nimixo.
Kutani a tlhava homu ni khuna, swi va swa magandzelo ya xinakulobye ya Vaisraele; vana va yena va n'wi nyiketa ngati, a xuva ha yona alitari matlhelo hinkwavo
va teka ni mafurha ya homu ni ya khuna, ni ncila wa khuna, ni mpambani, ni tinso, ni tlhelo lero saseka ra xivindzi
va swi tlhandleka ehenhla ka nyama ya swifuva, kutani Aroni a hisa mafurha alitarini
loko swi ri swifuva ni nenge wa xinene, Aroni a swi widzela HOSI Xikwembu, swi va nyiko leyo hlawuleka, hilaha Muxe a leriseke hakona.
Loko Aroni a hetile ku humesa mhamba yo susa swidyoho, ni magandzelo lama hisiwaka, ni magandzelo ya xinakulobye, a tlakusa mavoko, a katekisa Vaisraele, kutani a xika alitarini.
Kavaloko Muxe na Aroni va nghena eka Ntsonga lowo Hlawuleka. Loko va huma, va tlhela va katekisa Vaisraele, kutani ku kwetsima ka HOSI Xikwembu ku tikomba eka ntshungu hinkwawo.
Kutani ku ta ndzilo lowu humaka eka HOSI Xikwembu, wu hisa nyama ya magandzelo ni mafurha hinkwawo ehenhla ka alitari. Loko Vaisraele va vona sweswo, va ba huwa leyikulu, kutani va nkhinsama, va korhamela hansi.
Siku rin'wana, Nadabu na Abihu, vana va Aroni, va teka swimbitana swa vona, va oka ndzilo, va chela ni murhi wa risuna, va humesela HOSI Xikwembu magandzelo; ndzilo lowu, a wu nga ri wona lowu HOSI Xikwembu xi va leriseke wona.
Hiloko ku ta ndzilo lowu humaka eka HOSI Xikwembu, wu fika wu va hisa, va fela kwalaho mahlweni ka HOSI Xikwembu.
Kutani Muxe a ku ka Aroni: Leswi hi swona HOSI Xikwembu a xi vula swona loko xi ku: ‘Lava va tshinelaka kusuhi na mina, va fanele ku ndzi chava, Vaisraele hinkwavo va fanele ku ndzi dzunisa.’  Loko a ri Aroni, a tikhoma a miyela.
Kutani Muxe a vitana Mixaele na Elisafani, vana va Uziele makwa Aroni wa xinuna, a ku ka vona: Tanani, mi ta rhwala vamakwenu, mi va susa laha xivandleni lexo hlawuleka, mi va yisa ehandle ka mixaxa.
Kavaloko va tshinela, va rhwala vamakwavo hi swiambalo swa vona, va va yisa ehandle ka mixaxa, hilaha Muxe a leriseke hakona.
Kutani Muxe a byela Aroni ni vana va yena Eliyazara na Itamara, a ku: Mi nga tshuki mi rila nkosi lowu; mi nga tshiki misisi ya n'wina yi hangalaka, kumbe ku handzulela swiambalo swa n'wina. Loko mo endla sweswo, mi ta fa, mi tlhela mi endla leswaku HOSI Xikwembu xi hlundzukela ntshungu hinkwawo. Loko va ri Vaisraele lavan'wana, vona va nga rila nkosi wa lava dlayiweke hi ndzilo lowu humaka eka HOSI Xikwembu.
Naswona mi nga tshuki mi suka laha nyangweni ya Ntsonga lowo Hlawuleka; loko mo suka, mi ta fa, hikuva mi totiwile mafurha ya HOSI Xikwembu. Kutani Aroni ni vana va yena va endla hilaha Muxe a va leriseke hakona.
HOSI Xikwembu xi vulavula na Aroni, xi ku
Wena ni vana va wena, mi nga tshuki mi ya nghena eka Ntsonga lowo Hlawuleka loko mi nwile vhinyo kumbe byala, hikuva mi nga fa. Nawu lowu mi fanele ku wu landzelela, n'wina ni vatukulu va n'wina, hilaha ku nga heriki.
Mi fanele ku tiva ku hambana exikarhi ka leswi hlawulekeke ni leswi nga hlawulekangiki, mi tiva ni ku hambana exikarhi ka leswi nyameke ni leswi tengeke.
Naswona, mi fanele ku dyondzisa Vaisraele milawu hinkwayo leyi ndzi va byeleke yona hi nomo wa Muxe.
Kutani Muxe a vulavula na Aroni ni vana va yena lava saleke, Eliyazara na Itamara, a ku ka vona: Leswi swi saleke eka magandzelo ya swa le masin'wini lama hiseriweke HOSI Xikwembu, swi tekeni, mi ya swi dyela kusuhi ni alitari swi nga cheriwanga comela, hikuva swi hlawulekile ngopfu.
Mi fanele ku swi dyela endhawini leyi hlawulekeke, wena ni vana va wena, hikuva i xiphemu lexi mi kumaka xona eka leswi hiseriwaka HOSI Xikwembu; sweswo hi leswi ndzi lerisiweke swona.
Kambe loko xi ri xifuva lexi widzeriweke HOSI Xikwembu ni nenge lowu wu humesiweke wu va nyiko, mi nga swi dyela endhawini yin'wana ni yin'wana leyi tengeke, wena ni vana va wena, hikuva swona i xiphemu lexi mi nyikiwaka xona, xi huma eka magandzelo ya xinakulobye ya Vaisraele.
Vaisraele va ta hamba va humesa nenge ni xifuva xa nyiko leyo hlawuleka, loko va tisa mafurha lama hisiwaka; xifuva xi ta widzeriwa HOSI Xikwembu, xi va nyiko leyo hlawuleka. Minkarhi hinkwayo, wena ni vana va wena, mi ta nyikiwa swilo leswi, hilaha HOSI Xikwembu xi leriseke hakona.
Muxe a vutisa hi tlhelo ra xiphongho xa mhamba yo susa swidyoho, kutani a kuma leswaku xi hisiwile. Hiloko a hlundzukela Eliyazara na Itamara, vana va Aroni lava va ha saleke, a ku ka vona
Hikwalaho ka yini mi nga dyanga nyama ya xiphongho xa mhamba yo susa swidyoho, mi yi dyela exivandleni lexo hlawuleka, xana? Nyama ya mhamba leyi yi hlawulekile swinene; mi nyikiwile yona leswaku mi ta susa ha yona swidyoho swa ntshungu wa Vaisraele, mi va basisa emahlweni ka HOSI Xikwembu.
Leswi ngati ya xiphongho yi nga yisiwangiki endzeni ka Ntsonga lowo Hlawuleka, a mi fanele mi dye nyama ya kona endzeni ka Ntsonga, exivandleni lexi hlawulekeke, hilaha ndzi mi leriseke hakona.
Aroni a hlamula Muxe, a ku: Vona, namuntlha va humesile mhamba ya vona yo susa swidyoho, ni magandzelo ya vona lama hisiwaka emahlweni ka HOSI Xikwembu, kambe sweswo a swi sivelanga khombo leri ri ndzi humeleleke. Xana loko a ndzi lo dya nyama ya mhamba yo susa swidyoho namuntlha, a swi ta va swi tsakisile HOSI Xikwembu xana?
Loko Muxe a twa marito lawa, a nga ha vulanga nchumu.
HOSI Xikwembu xi byela Muxe na Aroni
ku ya vulavula ni Vaisraele, va va tivisa marito ya xona lama nge: Exikarhi ka swiharhi hinkwaswo leswi hanyaka laha misaveni, leswi mi nga swi dyaka hi leswi
Mi nga dya xiharhi xin'wana ni xin'wana lexi swinyondzwana swa xona swi avaneke hi le xikarhi, naswona swi ri leswi gayelaka.
Hambiswiritano, exikarhi ka swiharhi leswi gayelaka kumbe leswi swinyondzwana swa swona swi avaneke, leswi mi nga fanelangiki ku swi dya hi leswi: I kamela; ya gayela, kambe eka n'wina a yi ve leyi nga tengangiki, hikuva a yi na swinyondzwana leswi avaneke
ni mbila; ya gayela, kambe eka n'wina a yi ve leyi nga tengangiki, hikuva a yi na swinyondzwana leswi avaneke
ni mpfundla; wa gayela, kambe eka n'wina a wu ve lowu nga tengangiki, hikuva a wu na swinyondzwana leswi avaneke
ni nguluve; yi ni swinyondzwana leswi avaneke hi le xikarhi, kambe eka n'wina a yi ve leyi nga tengangiki, hikuva a yi gayeli.
Mi nga tshuki mi dya nyama ya swiharhi leswi, ni loko swi file, mi nga tshuki mi swi khumba; eka n'wina a swi ve leswi nga tengangiki.
Exikarhi ka swilo hinkwaswo leswi hanyaka ematini, ku nga va elwandle kumbe emilambyeni, mi nga dya ntsena leswi nga ni swicapila ni mahakatimba.
Kambe hinkwaswo leswi hanyaka elwandle kumbe enambyeni, swihadyana leswitsongo kumbe swiharhi leswikulu, loko swi nga ri na swicapila ni mahakatimba, ku dya swona swa yila.
Minkarhi hinkwayo, ku dya nyama ya swona swi ta yila eka n'wina, hambi ku ri ku swi khumba loko swi file, swa yila.
Ku dya xilo xihi na xihi lexi hanyaka ematini, lexi nga riki na swicapila ni mahakatimba, swa yila eka n'wina.
Exikarhi ka tinyanyana, leti ti yilaka ku ti dya hi leti: I magama, ni makoti, ni tinkhozi
ni swimhungu, ni van'warikapanyana hi ku ya hi tinxaka-xaka ta vona
ni mawukuwuku hinkwawo hi ku ya hi tinxaka-xaka ta wona
ni tiyimbhu, ni tibyatsu, ni man'an'ana, ni makhuhunu hi ku ya hi tinxaka-xaka ta wona
ni swinkhovha, ni masekwa ya nhova, ni marhandzala
ni maphikuphiku, ni minkorho, ni mincololwani
ni magumba, ni tinghondho hi tinxaka-xaka ta tona; ni vagogosani, ni vamangadyana.
Switsotswana hinkwaswo leswi nga ni timpapa ni milenge ya mune, ku dya swona swa yila eka n'wina.
Eka swona, mi nga dya ntsena leswi nga ni tincondzo to tlula ha tona.
Leswi mi nga swi dyaka hi leswi: Tinxaka hinkwato ta tinjiya to kota magerere, ni marhida, ni tithagavele, ni timherhavunguvungu.
Kambe switsotswana hinkwaswo leswi ngo va ni timpapa ni milenge ntsena, ku dya swona swa yila eka n'wina.
Swiharhi leswi hinkwaswo swi nga mi nyamisa; un'wana ni un'wana loyi a swi khumbaka loko swi file, siku rero ú ta va a nga tenganga ri ko ri pela
naswona un'wana ni un'wana loyi a swi rhwalaka loko swi file, ú ta fanela ku hlantswa swiambalo swa yena; hambiswiritano, ú ta va a nga tenganga ri ko ri pela.
Xiharhi xin'wana ni xin'wana lexi swinyondzwana swa xona swi nga avanangiki hi le xikarhi, kumbe lexi nga gayeliki, eka n'wina a xi ve lexi nga tengangiki. Un'wana ni un'wana loyi a xi khumbaka, ú ta va a nga tenganga.
Naswona, swiharhi hinkwaswo swa milenge ya mune leswi nga riki na swinyondzwana, eka n'wina a swi ve leswi nga tengangiki; un'wana ni un'wana loyi a swi khumbaka loko swi file, siku rero ú ta va a nga tenganga dyambu ri ko ri pela
loyi a swi rhwalaka loko swi file, ú fanele ku hlantswa swiambalo swa yena; hambiswiritano ú ta va a nga tenganga dyambu ri ko ri pela. Eka n'wina, swiharhi leswi a swi ve leswi nga tengangiki.
Exikarhi ka swihadyana leswi tateke misava, leswi nga tengangiki eka n'wina hi leswi: Timfukuzani, ni makondlo, ni minkwahle hi tinxaka-xaka ta yona
ni swipululu, ni magwavava, ni minkolombyani, leyikulu ni leyitsongo, ni timpfani.
Exikarhi ka swihadyana hinkwaswo, leswi hi swona leswi nga tengangiki eka n'wina. Un'wana ni un'wana loyi a swi khumbaka loko swi file, siku rero ú ta va a nga tenganga dyambu ri ko ri pela.
Loko xin'wana xa swihadyana leswi xi fa, kutani xi wela ehenhla ka xilo lexi vatliweke kunene, kumbe lexi nga lo rhungiwa, kumbe xa dzovo kumbe saka, kumbe xin'wana xo fana na sweswo lexi tirhisiwaka emutini, xilo xexo xi fanele ku hoxiwa ematini; hambiswiritano xi ta va xi nga tenganga dyambu ri ko ri pela, kutani hi kona xi nga ta tlhela xi va lexi tengeke.
Loko xin'wana xa swihadyana leswi feke xi wela endzeni ka xibya lexi vumbiweke kunene, leswi nga ndzeni ka xibya xexo swi ta va swi nga ha tenganga, kutani xibya xa kona xi fanele ku fayiwa
swakudya leswi tengeke, loko swo cheriwa mati lama humaka exibyeni xexo, swi ta va swi nga ha tenganga; hambi swi ri swakunwa leswi tengeke leswi cheriwaka exibyeni xexo, swi ta va swi nga ha tenganga.
Swibya hinkwaswo swa le xitangeni leswi khumbanaka ni xihadyana lexi feke, swi ta va swi nga ha tenganga; swi fanele ku fayeteriwa, hikuva swi ta va swi nga tenganga eka n'wina.
Hambileswi swilo hinkwaswo leswi khumbanaka ni xihadyana lexi feke swi hundzukaka leswi nga tengangiki, swihlovo ni makhele ya mati swona swi tshama swi tengile.
Naswona mbewu yihi na yihi leyi lavaka ku byariwa, yi tengile, hambiloko yo tshuka yi weriwa hi xin'wana xa swihadyana leswi feke.
Hambiswiritano, loko ku ri leswaku mbewu ya kona a yi lovekiwile ematini, kutani xin'wana xa swihadyana leswi feke xi wela ehenhla ka yona, mbewu yoleyo yi ta va yi nga ha tenganga.
Loko xiharhi lexi mi pfumeleriwaka ku xi dya xi tshuka xi tifela hi xoxe, munhu loyi a xi khumbaka, siku rero ú ta va a nga tenganga dyambu ri ko ri pela
na yena loyi a dyaka nyama ya xona, a a hlantswe swiambalo swa yena, hambiswiritano siku rero ú ta va a nga tenganga dyambu ri ko ri pela; hambi a ri loyi a rhwalaka xiharhi lexi feke, ú ta fanela ku hlantswa swiambalo swa yena, hambiswiritano siku rero ú ta va a nga tenganga dyambu ri ko ri pela.
Swihadyana hinkwaswo leswi tateke misava, swa yila ku swi dya.
Xihadyana xin'wana ni xin'wana lexi fambaka hi khwiri, kumbe lexi fambaka hi milenge ya mune, kumbe lexi fambaka hi milenge yo tala, swi nga swihadyana hinkwaswo leswi tateke misava, ku dya swona swa yila.
Mi nga tshuki mi tithyakisa hi ku dya xin'wana xa swihadyana leswi hinkwaswo, leswi tateke misava. Mi nga tshuki mi tinyamisa ha swona, hikuva mi nga ta hundzuka lava nga tengangiki
hikokwalaho, tivoneleni leswaku mi va lava hlawulekeke, hikuva mina ndzi hlawulekile. Mi nga tshuki mi tinyamisa hi ku dya xihadyana xihi na xihi lexi kokovaka emisaveni.
Hi mina HOSI Xikwembu; ndzi mi humesile etikweni ra Egipta leswaku ndzi va Xikwembu xa n'wina; hikokwalaho mi fanele ku va lava hlawulekeke, hikuva mina ndzi hlawulekile.
Hi yona milawu hi tlhelo ra swiharhi, ni tinyanyana, ni swivumbiwa hinkwaswo leswi hanyaka ni ku famba-famba ematini, ni swihadyana hinkwaswo leswi tateke misava.
Milawu leyi yi komba ku hambana exikarhi ka swilo leswi tengeke ni swilo leswi nga tengangiki, ni le xikarhi ka swivumbiwa leswi dyiwaka ni leswi nga dyiwiki.
HOSI Xikwembu xi byela Muxe
ku ya vulavula ni Vaisraele, a ku ka vona: Loko wansati a tika, kutani a veleka n'wana wa mufana, wansati yoloye ú ta va nga tenganga ku ringana masiku ya 7; swi fana ni loko a nga tenganga emasikwini ya yena ya n'hweti.
Hi siku ra vu-8, n'wana ú fanele ku yimbisiwa.
Endzhaku ka sweswo, wansati loyi ú ta tshama masiku ya 33, a tibasisa hikwalaho ka ngati ya yena leyi humeke. Hi nkarhi lowu, a nga fanelanga ku khumba swilo leswi hlawulekeke, naswona a nga ngheni exivandleni lexi hlawulekeke, ku kondza masiku ya ku basisiwa ka yena ma hela.
Kasi loko wansati a veleka n'wana wa nhwanyana, ú ta va a nga tenganga ku ringana mavhiki mambirhi; swi fana ni loko a nga tenganga emasikwini ya yena ya n'hweti. Wansati loyi ú ta tshama masiku ya 66, a tibasisa hikwalaho ka ngati ya yena leyi humeke.
Loko masiku ya ku basisiwa ka wansati la velekeke n'wana wa mufana kumbe wa nhwanyana ma ta va ma herile, wansati yoloye ú fanele ku lava xinyimpfana xa lembe rin'we xo humesa magandzelo lama hisiwaka, ni tuva kumbe vondlo ra tuva ro humesa mhamba yo susa swidyoho, kutani a ya na swona eka muprista enyangweni ya Ntsonga lowo Hlawuleka.
Muprista ú ta fika a swi humesa emahlweni ka HOSI Xikwembu, a basisa wansati loyi ha swona; kutani wansati ú ta va a tengile, endzhaku ka ku lahlekeriwa hi ngati. Lowu hi wona nawu hi tlhelo ra wansati loyi a kumaka n'wana wa mufana kumbe wa nhwanyana.
Loko wansati wa kona a pfumala xinyimpfana, a nga ta ni matuva mambirhi kumbe mavondlo mambirhi ya matuva; rin'we ri ta va ra magandzelo lama hisiwaka, lerin'wana ri va ra mhamba yo susa swidyoho. Muprista ú ta basisa wansati hi matuva lawa, kutani wansati ú ta tlhela a va la tengeke.
HOSI Xikwembu xi vulavula na Muxe na Aroni, xi ku ka vona
Loko munhu a tshuka a va ni laha ku pfimbeke emirini wa yena, kumbe a huma xilondza kumbe xirhumbana, kutani swi vonaka onge o va ni vuvabyi bya nhlokonho, munhu loyi ú fanele ku yisiwa eka muprista Aroni kumbe eka un'wana wa vana va yena, va nga vaprista.
Muprista ú ta kambela laha ku vavaka kona enhlongeni. Loko voya bya laha ku nga ni xilondza byi sungula ku kwalala, ni loko xilondza xa kona xi tikomba xi entile, muprista loyi a n'wi kambeleke ú ta tivisa leswaku muvabyi loyi a nga ha tenganga.
Kambe loko xilondza xi ri ni muhlovo wo basa, xi tikomba xi nga entanga, ni loko voya byi nga kwalalanga, muprista ú ta lerisa muvabyi ku tshama masiku ya 7, a nga famba-fambi.
Hi siku ra vu-7, muprista ú ta kambela muvabyi; loko a vona leswaku vuvabyi byi yimile, a byi nga ha hangalaki na miri, ú ta tlhela a lerisa muvabyi ku tshama masiku man'wana ya 7, a nga famba-fambi.
Hi siku ra vu-7, muprista ú ta tlhela a n'wi kambela nakambe. Loko xilondza xi ri kusuhi ni ku hola, ni loko vuvabyi byi nga hangalakanga na miri, muprista ú ta tivisa leswaku muvabyi se ú tengile, a wo va ntungu ntsena. Hikokwalaho muvabyi ú fanele ku hlantswa swiambalo swa yena, kutani ú ta va a tengile.
Kasi vuvabyi byi nga tshuka byi hangalaka ni miri, endzhaku ka loko muvabyi a yile a ya tikomba eka muprista kutani muprista a n'wi byela leswaku ú tengile. Loko swi ri tano, muvabyi ú fanele ku tlhelela eka muprista.
Loko muprista a n'wi kambela, kutani a kuma leswaku vuvabyi byi hangalakile ni miri, ú ta tivisa leswaku muvabyi a nga ha tenganga; ú na nhlokonho.
Munhu loyi a khomiwaka hi vuvabyi bya nhlonge, ú fanele ku yisiwa eka muprista.
Kutani muprista ú ta fika a n'wi kambela; loko kun'wana emirini wa munhu loyi ko va ni xilondza lexi pfimbeke xi tlhela xi boxeka, xi kwalarisa ni voya lebyi nga kwalaho
munhu loyi ú ta va a khomiwile hi vuvabyi bya ntsandza-vatshunguri bya nhlokonho, kutani muprista ú fanele ku tivisa leswaku munhu loyi a nga ha tenganga; kambe a nga n'wi siveli ku famba-famba, hikuva swi ta va swi tiveka leswaku muvabyi a nga tenganga.
Vuvabyi lebyi bya nhlonge byi nga tshuka byi hangalaka, byi tata miri hinkwawo ku sukela enhlokweni ku ya fika eswikunwanini, hinkwako lomu muprista a kotaka ku ku vona.
Loko swi ri tano, muprista ú fanele ku tlhela a kambela muvabyi. Loko a kuma leswaku miri wa yena hinkwawo wu lo pomeriwa ntsena hi vuvabyi bya nhlonge, ú fanele ku tivisa leswaku muvabyi se ú tengile. Miri wa yena hinkwawo wu ta va wu kwalarile hi mhaka ya vuvabyi lebyi, kutani ú ta va a tengile.
Kambe loko munhu loyi a tshuka a va ni swilondza leswi boxekeke emirini, ú ta va a nga tenganga.
Kutani muprista ú fanele ku tlhela a n'wi kambela; loko a kuma leswaku ú ni swilondza leswi boxekeke, ú fanele ku tivisa leswaku muvabyi a nga ha tenganga. Swilondza leswi boxekeke a swi tenganga.
Loko swilondza leswi swi hola swi hundzuka swi va swo basa, muvabyi ú fanele ku tlhelela eka muprista.
Muprista ú ta fika a n'wi kambela, kutani loko a kuma leswaku swilondza swi horile, swi basile, ú fanele ku tivisa leswaku muvabyi ú tengile; munhu loyi ú ta va a tengile hakunene.
Munhu a nga tshuka a huma tshumba, kutani ri hola.
Loko, laha a ku ri na tshumba, ku sala ku pfimba, ku kwalala, kumbe ku huma swirhumbana swo tshwukulukanyana, munhu loyi ú fanele ku ya komba muprista.
Muprista ú ta n'wi kambela; kutani loko ndhawu ya kona yi tikomba yi entilenyana, ni loko voya lebyi nga kwalaho byi sungule ku kwalala, muprista ú ta tivisa leswaku munhu loyi a nga ha tenganga; ú ni nhlokonho, wu lo huma laha a ku ri ni tshumba.
Kambe loko muprista a kambela vuvabyi lebyi, kutani a kuma leswaku voya lebyi nga kwalaho a byi kwalalanga, ni leswaku ndhawu ya kona a yi entanga ngopfu, naswona yi le kusuhi ni ku hola, ú ta lerisa muvabyi ku tshama masiku ya 7 a nga famba-fambi.
Loko vuvabyi byi sungula ku hangalaka ni miri, muprista ú ta tivisa leswaku muvabyi a nga tenganga, wa ha vabya.
Kambe loko swirhumbana swo tshamisa sweswo swi nga hangalaki ni miri, xi to va xi ri xivati ntsena lexi vangiweke hi tshumba, kutani muprista ú ta tivisa leswaku muvabyi ú tengile.
Naswona munhu a nga tshuka a tshwa kun'wana emirini wa yena, kutani ku huma xilondza xo tshwukulukanyana kumbe xo basa.
Loko swi va tano, muprista ú ta kambela xilondza; loko xi kwalarisile voya lebyi nga kwalaho, ni loko xi entile, munhu loyi ú ni vuvabyi bya nhlokonho, wu lo huma laha ku nga tshwa; muprista ú ta tivisa leswaku muvabyi a nga ha tenganga, ú ni nhlokonho.
Kambe loko muprista a kambela xilondza, kutani a kuma leswaku a xi kwalarisanga voya lebyi nga kwalaho, ni leswaku a xi entanga, xi le kusuhi ni ku hola, ú ta lerisa muvabyi ku tshama masiku ya 7 a nga famba-fambi
hi siku ra vu-7, muprista ú fanele ku tlhela a n'wi kambela; loko a kuma leswaku vuvabyi byi sungule ku hangalaka ni miri, muprista ú ta tivisa leswaku muvabyi a nga ha tenganga, ú ni vuvabyi bya nhlokonho.
Kambe loko xilondza xi tshamisa sweswo, xi nga hangalaki ni miri, naswona xi ri kusuhi ni ku hola, nhlonge yi lo pfimbisiwa ntsena hi ku tshwa, kutani muprista ú ta tivisa leswaku muvabyi ú tengile, ú lo sala ni xivati ntsena laha ku tshweke.
Loko wanuna kumbe wansati a ri ni xirhumbana enhlokweni kumbe exilebvini
muprista ú fanele ku kambela xirhumbana xa kona. Loko xi vangile xilondza lexi enteke, ni loko misisi leyi nga kwalaho yi ri ya xitshopani yi tlhela yi lala, muprista ú ta tivisa leswaku muvabyi loyi a nga tenganga, ú khomiwile hi vuvabyi byo n'wayisa bya nhlokonho wa le nhlokweni kumbe exilebvini.
Loko Muprista a kambela swirhumbana leswi swo n'wayisa, kutani a kuma swi nga entanga ngopfu, naswona ku nga ri na voya bya ntima kwalaho, ú fanele ku lerisa muvabyi ku tshama masiku ya 7 a nga famba-fambi.
Hi siku ra vu-7, muprista ú ta tlhela a kambela muvabyi. Loko swirhumbana leswo n'wayisa swi nga hangalakanga ni miri, ni loko ku nga ri na voya bya xitshopani kwalaho, ni loko swirhumbana swi tikomba swi nga entanga
muvabyi ú fanele ku tibyewula, kambe a nga tshuki a byewula laha ku nga ni swirhumbana swo n'wayisa. Muprista ú fanele ku tlhela a lerisa muvabyi ku tshama masiku ya 7 a nga famba-fambi.
Hi siku ra vu-7, muprista ú fanele ku tlhela a kambela muvabyi loyi wa swirhumbana swo n'wayisa, kutani loko swi nga hangalakanga ni miri, ni loko swi tikomba swi nga entanga, muprista ú ta tivisa leswaku muvabyi loyi se ú tengile. Muvabyi ú ta hlantswa swiambalo swa yena, kutani ú ta va a tengile.
Swirhumbana swi nga tshuka swi hangalaka ni miri endzhaku ka loko muvabyi a basisiwile.
Loko swo va tano, muprista ú ta tlhela a kambela muvabyi loyi, kutani loko hakunene swirhumbana swi hangalakile ni miri, muprista a nga ha tikarhati a languta loko ku ri ni voya bya xitshopani. Muvabyi ú ta va a nga ha tenganga.
Kambe loko muprista a languta, kutani a vona leswaku laha a ku ri ni swirhumbana ku mirile voya bya ntima, swirhumbana sweswo swi ta va swi horile; muvabyi ú ta va a tengile, kutani muprista ú fanele ku tivisa leswaku muvabyi se ú tengile.
Loko wanuna kumbe wansati a tshuka a va ni mavala-valanyana yo basa emirini wa yena
muprista ú fanele ku n'wi kambela. Loko mavalavala ya kona ma nga basanga ngopfu, swi ta va swo va swirhumbana ntsena, kutani munhu yoloye ú ta va a tengile.
Loko munhu a tshuka a suke misisi, a sala a ri ni mpandla, ú ta va a ha tengile.
Mpandla lowu wu nga va kusuhi ni mombo, kumbe exikosini, munhu yoloye ú ta va a ha tengile.
Kambe laha ku nga ni mpandla, emahlweni kumbe exikosini, ku nga tshuka ku huma xilondza xo tshwukulukanyana; xexo xi nga va xikombiso xa ku huma ka nhlokonho
kutani muprista ú fanele ku kambela munhu yoloye; loko xilondza lexi xi humeke empandleni xo va xo tshwukulukanyana ku fana ni nhlokonho lowu wu humaka emirini
munhu yoloye ú vabya nhlokonho, kutani a nga tenanga. Muprista ú fanele ku tivisa leswaku muvabyi a nga ha tenganga, ú ni nhlokonho enhlokweni ya yena.
Munhu loyi a khomiweke hi vuvabyi bya nhlokonho, ú fanele ku ambala switlakati, a tshika ni misisi yi hangalaka, a funengeta ni nomo wa le henhla, a huwelela a ku: A ndzi tenganga! A ndzi tenganga!
Munhu loyi a nga tenganga; loko a ha vabya, ú ta va a nga tenganga; ú fanele ku tshama a ri yexe ehandle ka mixaxa.
Xiambalo xi nga tshuka xi va ni nkurhe; xi nga va xi lukiwile hi voya bya tinyimpfu kumbe hi ntsembyani
nkurhe wolowo wu nga va etingotini to luka ha tona ta ntsembyani kumbe ta voya, kumbe edzobyeni, kumbe eka xilo xin'wana lexi endliweke hi voya.
Loko xiambalo, kumbe tingoti to luka ha tona, kumbe dzovo, kumbe xin'wana xa dzovo, swi ri ni mavala ya rihlazanyana kumbe yo tshwukulukanyana, sweswo swi komba nkurhe, kutani swi fanele ku ya kombiwa muprista.
Muprista ú ta fika a kambela xilo lexi xi nga ni nkurhe, kutani a xi veka tlhelo masiku ya 7.
Kutani, hi siku ra vu-7, muprista ú ta tlhela a kambela nkurhe; loko wu sungurile ku hangalaka ni xiambalo, kumbe tingoti to luka ha tona, kumbe dzovo, kumbe xin'wana xa leswi endliweke hi dzovo, sweswo swi komba nkurhe lowu nga ha sukiki, kutani xilo lexi xi nga ni nkurhe lowu, xi ta va xi nga tenganga.
Hikokwalaho, muprista ú fanele ku hisa xiambalo xa kona, kumbe tingoti ta kona ta voya kumbe ta ntsembyani, kumbe dzovo ra kona, kumbe swilo sweswo swin'wana swa dzovo; leswi swilo leswi swi nga ni nkurhe lowu nga ha sukiki, swi fanele ku hisiwa hi ndzilo.
Kumbe loko muprista a kambela nkurhe, a nga tshuka a kuma leswaku a wu hangalakanga ni xiambalo, kumbe tingoti, kumbe swin'wana swa dzovo.
Loko swi ri tano, ú ta lerisa leswaku swilo leswi swi nga ni nkurhe, swi hlantswiwa, kutani a swi veka tlhelo masiku man'wana ya 7.
Loko swilo swa kona leswi nga ni nkurhe swi ta va swi hlantswiwile, muprista ú ta tlhela a swi kambela nakambe, loko muhlovo wa nkurhe wu nga hundzukanga, xilo lexi xi nga na wona a xi si va lexi tengeke, hambi loko nkurhe wu nga si hangalaka na xona. Xilo xa kona xi fanele ku hisiwa, hambiloko nkurhe wu ri tlhelo rin'we ntsena ra xona.
Kambe loko muprista a kambela nkurhe, kutani a kuma leswaku wa hela hileswi wu hlantswiweke, ú ta tsema ndhawu leyi a wu ri eka yona exiambalweni, kumbe edzobyeni, kumbe etingotini.
Loko wo tlhela wu vonaka nakambe exiambalweni, kumbe etingotini, kumbe edzobyeni, wa ha hangalaka ni xilo xa kona, kutani mi fanele ku hisa xilo lexi nga ni nkurhe wolowo.
Kasi loko mi hlantswa xiambalo xa kona, kumbe tingoti ta kona, kumbe xilo xa kona xa dzovo, kutani nkurhe wu suka, mi fanele ku xi hlantswa ra vumbirhi; hikona xi nga ta va xi tengile.
Loko mi lava ku tiva leswaku xilo xo karhi xi tengile kumbe a xi tenganga, xi nga va xiambalo xa voya kumbe xa ntsembyani, kumbe tingoti to luka ha tona, kumbe xilo xin'wana xa dzovo, nawu wa kona hi wona wolowo.
HOSI Xikwembu xi ku ka Muxe
Leswi faneleke ku endliwa siku leri ku basisiwaka munhu loyi a a ri ni vuvabyi bya nhlokonho, hi leswi: Munhu wa kona ú fanele ku yisiwa eka muprista
kutani muprista ú ta n'wi teka a ya n'wi kambela ehandle ka mixaxa. Loko muvabyi a nga ha ri na wona nhlokonho
muprista ú ta lerisa leswaku munhu loyi a lavaka ku basisiwa, a tiseriwa tinyanyana timbirhi to hanya leti tengeke, ni ximhandzana xa murhi wa kedari, ni ngoti ya muhlovo wo tshwuka, ni rhavi ra ximudyana xa hisopa.
Muprista ú ta tlhela a lerisa leswaku yin'wana ya tinyanyana ta kona yi dlayeriwa enkambanini lowu nga ni mati yo basa.
Kutani muprista ú ta teka xinyanyana lexo hanya, ni ximhandzana xa murhi wa kedari, ni ngoti ya muhlovo wo tshwuka, ni rhavi ra ximudyana xa hisopa, a swi peta engatini ya xinyanyana lexi nga dlayeriwa ematini layo basa.
Kutani ngati leyi, muprista ú ta xuva munhu loyi ka 7 ha yona, kutani a tivisa leswaku muvabyi se ú tengile, a tshika ni xinyanyana lexo hanya xi haha xi tiyela enhoveni.
Kutani munhu loyi a basisiweke, ú ta hlantswa swiambalo swa yena, a byewula ni misisi hinkwayo, a tlhela a hlamba ni miri, kutani ú ta va la tengeke. Endzhaku ka sweswo, a nga ha vuya emixaxeni, kambe a nga fanelanga ku nghena entsongeni wa yena ku ringana masiku ya 7.
Hi siku ra vu-7, ú fanele ku tlhela a byewula misisi hinkwayo, ni malebvu, ni tinxiyi, ni voya hinkwabyo emirini wa yena, a hlantswa ni swiambalo swa yena, a hlamba ni miri; hikona a nga ta va a tengile.
Hi siku ra vu-8, munhu loyi ú ta ta ni swinyimpfana swimbirhi swa makhuna leswi nga solekiki, ni xinyimpfana xa thokazi xa lembe rin'we lexi nga solekiki, ni xitshatshana xin'we xa mapa lamanene, ma nga mapa ya magandzelo ya swa le masin'wini lama pfanganyisiweke ni mafurha; naswona ú ta ta ni xikhudzanyana xin'we xa mafurha man'wana.
Muprista loyi a nga ku basiseni ka munhu loyi, ú ta n'wi teka, swin'we ni swilo leswi, a n'wi yisa emahlweni ka HOSI Xikwembu enyangweni ya Ntsonga lowo Hlawuleka.
Kutani muprista ú ta tlhava xin'wana xa swinyimpfana leswa makhuna xi va xa magandzelo yo riha milandzu, a humesa nyama ya kona swin'we ni mafurha lawa ya le xikhudzeni a widzela HOSI Xikwembu, swi va nyiko ya xona leyo hlawuleka.
Xinyimpfana lexi, ú fanele ku xi tlhavela exivandleni lexo hlawuleka laha va tlhavelaka kona swifuwo swa mhamba yo susa swidyoho ni swa magandzelo lama hisiwaka. Nyama ya xifuwo xa magandzelo yo riha milandzu, a yi hambananga ni ya mhamba yo susa swidyoho, na yona yi hlawulekile swinene, kutani i ya vaprista.
Kutani muprista ú ta teka ngatinyana ya xifuwo lexi xa magandzelo yo riha milandzu, a tota munhu loyi a basisiwaka emakumu ka ndleve ya xinene, ni le khudzwini ra voko ra xinene, ni le khudzwini ra nenge wa xinene.
Muprista ú ta chulula mafurhanyana eka lawa ya le xikhudzeni, a ma chela exandleni xa voko ra yena ra ximatsi
kutani a peta ritiho rin'wana ra voko ra yena lera xinene emafurheni lawa ka 7, a ri karhi a ma n'watseka emahlweni ka HOSI Xikwembu.
Muprista ú ta teka mafurha man'wana eka lama saleke exandleni xa yena, a tota loyi a basisiwaka emakumu ka ndleve ya yena ya xinene, ni le khudzwini ra voko ra xinene, ni le khudzwini ra nenge wa xinene; ú ta ma tota laha a toteke kona ngati ya xifuwo xa magandzelo yo riha milandzu.
Mafurha hinkwawo lama saleke exandleni xa muprista, ú fanele ku ma chela enhlokweni ya loyi a basisiwaka. Hi ndlela leyi, muprista ú ta basisa munhu loyi emahlweni ka HOSI Xikwembu.
Muprista ú ta humesa ni mhamba yo susa swidyoho, a basisa ha yona munhu loyi a nga tengangiki. Endzhaku ka sweswo, muprista ú ta tlhava xifuwo xa magandzelo lama hisiwaka
a humesa magandzelo lawa ehenhla ka alitari, swin'we ni magandzelo ya swa le masin'wini. Hi ndlela leyi, muprista ú ta basisa muvabyi, kutani muvabyi wa kona ú ta tlhela a va la tengeke.
Munhu wa xisiwana, loyi a pfumalaka swifuwo swo ringana swo humesa ha swona magandzelo yo riha milandzu, a nga humesa xinyimpfana xin'we ntsena xa khuna, xi va nyiko leyo hlawuleka ya HOSI Xikwembu, leswaku a basisiwa ha yona; ú fanele ku humesa ni xintewana xin'we xa mapa lamanene, ma nga mapa ya magandzelo ya swa le masin'wini lama pfanganyisiweke ni mafurha; naswona ú ta ta ni xikhudzanyana xin'we xa mafurha man'wana.
Kumbe a nga humesa matuva mambirhi, hambi ma ri mavondlo mambirhi ya matuva, hi ku ya hi leswi a swi kotaka; tuva rin'we ri ta va ra mhamba yo susa swidyoho, lerin'wana ra magandzelo lama hisiwaka.
Kutani swilo leswi, ú ta swi yisa eka muprista hi siku ra vu-8, enyangweni ya Ntsonga lowo Hlawuleka, swi va leswi muprista a nga ta n'wi basisa ha swona emahlweni ka HOSI Xikwembu.
Kutani muprista ú fanele ku teka xinyimpfana xa magandzelo yo riha milandzu, ni mafurha lawa ya le xikhudzeni, a swi widzela HOSI Xikwembu, swi va nyiko ya xona leyo hlawuleka.
Kutani muprista ú ta tlhava xinyimpfana xa kona, a teka ngatinyana ya xona, a tota munhu loyi emakumu ka ndleve ya xinene, ni le khudzwini ra voko ra xinene, ni le khudzwini ra nenge wa xinene.
Muprista ú fanele ku chulula mafurhanyana exandleni xa voko ra yena ra ximatsi
kutani a peta ritiho rin'wana ra voko ra yena lera xinene emafurheni lawa ka 7, a ri karhi a n'watseka emahlweni ka HOSI Xikwembu.
Muprista ú ta teka mafurhanyana man'wana exandleni xa yena, a tota loyi a basisiwaka emakumu ka ndleve ya yena ya xinene, ni le khudzwini ra voko ra xinene, ni le khudzwini ra nenge wa xinene; ú ta ma tota laha a toteke kona ngati ya xifuwo xa magandzelo yo riha milandzu.
Mafurha hinkwawo lama saleke exandleni xa muprista, ú fanele ku ma chela enhlokweni ya loyi a basisiwaka, a basisa munhu loyi emahlweni ka HOSI Xikwembu.
Muprista ú ta humesa ni matuva, kumbe mavondlo ya matuva hi ku ya hi leswi muvabyi a swi kotaka
tuva rin'we ri va ra mhamba yo susa swidyoho, lerin'wana ri va ra magandzelo lama hisiwaka, ri humesiwa swin'we ni magandzelo ya swa le masin'wini. Hi ndlela leyi, muprista ú fanele ku basisa muvabyi wa kona emahlweni ka HOSI Xikwembu.
Hi wona nawu hi tlhelo ra munhu loyi a nga ni vuvabyi bya nhlokonho, kutani a pfumala swo ringana swo humesa ha swona magandzelo ya ku basisiwa.
Kutani HOSI Xikwembu xi byela Muxe na Aroni, xi ku
Loko mi ta va mi nghenile etikweni ra Kanana leri ndzi mi nyikaka rona leswaku ri va ra n'wina, ndzi nga tshuka ndzi vanga nkurhe eka yin'wana ya tindlu ta n'wina.
Loko swi va tano, n'wini wa yindlu ya kona ú fanele ku ya vikela muprista, a ku: ‘Ku ni swin'wana swo fana ni nkurhe endlwini ya mina.’
Kutani muprista ú ta lerisa leswaku nhundzu hinkwayo leyi nga ndlwini yoleyo yi humesiwa, a nga si nghena a kambela nkurhe, hikuva loko nhundzu yi nga humesiwi, hinkwayo yi nga katsiwa ni leswi nga tengangiki. Kutani muprista ú ta nghena ndlwini.
a kambela nkurhe; loko a kuma leswaku nkurhe lowu wu nga khumbini i wa rihlazanyana kumbe wo tshwukulukanyana, ni loko wu tikomba wu nghenile ekhumbini
muprista ú ta huma ndlwini yoleyo, a yi pfala, yi tshamisa sweswo masiku ya 7.
Hi siku ra vu-7, muprista ú ta tlhela a ya kambela yindlu; loko nkurhe wu lo hangalaka ni khumbi ra yindlu
muprista ú fanele ku lerisa leswaku maribye lama nga ni nkurhe ma susiwa ekhumbini, ma ya cukumetiwa ehandle ka muti exivandleni xo chela leswi nga tengangiki.
Tlhandlakambirhi, muprista ú ta lerisa leswaku khumbi ra yindlu ri hariwa hinkwaro, misava ya kona yi rhwariwa yi ya halatiwa ehandle ka muti, exivandleni xo chela leswi nga tengangiki.
Kutani ku ta laviwa maribye man'wana, ma ta siva lama susiweke ekhumbini; khumbi na rona ri fanele ku tlhela ri phamiwa hi vuntshwa.
Nkurhe wu nga tshuka wu hangalaka ni yindlu hambiloko maribye ma susiwile ni loko khumbi ri hariwile ri tlhela ri phamiwa nakambe.
Loko swo va tano, muprista ú fanele ku tlhela a ya kambela yindlu. Loko hakunene nkurhe wu lo hangalaka ni khumbi, wolowo wu ta va lowu wu nga ha sukiki; yindlu yoleyo yi ta va yi nga ha tenganga.
Kutani yindlu ya kona yi fanele ku mbundzumuxiwa, maribye ni misava yo phama swi wela hansi, ku susiwa ni timhandze, kutani swi rhwariwa swi ya cukumetiwa ehandle ka muti, exivandleni lexi ku cheriwaka kona leswi nga tengangiki.
Munhu loyi a nghenaka endzeni ka yindlu leyi enkarhini lowu yi pfariweke, siku rero ú ta va a nga tenganga dyambu ri kondza ri ya pela
kasi loyi a etlelaka kumbe ku dyela endzeni ka yona, ú fanele ku hlantswa swiambalo swa yena.
Kambe loko muprista a ta a ta kambela yindlu, kutani a kuma leswaku nkurhe a wu hangalakanga ni khumbi endzhaku ka loko ri phamiwile hi vuntshwa, ú fanele ku tivisa leswaku yindlu leyi se yi tengile; nkurhe wu ta va wu sukile.
Loko muprista a basisa yindlu, ku ta laviwa tinyanyana timbirhi, ni ximhandzana xa murhi wa kedari, ni ngoti ya muhlovo wo tshwuka, ni rhavi ra ximudyana xa hisopa.
Muprista ú ta teka yin'wana ya tinyanyana leti, a yi dlayela enkambaneni lowu nga ni mati yo basa.
Kutani ú ta teka ximhandzana xa murhi wa kedari, ni rhavi ra ximudyana xa hisopa, ni ngoti ya muhlovo wo tshwuka, ni xinyanyana lexo hanya, a swi peta ka 7 engatini ya xinyanyana lexi dlayiweke, ni le matini layo basa, a ri karhi a xuva yindlu ha swona.
Hi ndlela leyi, muprista ú ta basisa yindlu hi ngati ya xinyanyana, ni mati layo basa, ni xinyanyana xo hanya, ni ximhandzana xa murhi wa kedari, ni rhavi ra ximudyana xa hisopa, ni ngoti ya muhlovo wo tshwuka.
Loko xi ri xinyanyana lexo hanya, muprista ú ta xi tshika xi haha xi suka emutini xi tiyela enhoveni. Muprista ú ta basisa yindlu hi ndlela leyi, kutani yi ta tlhela yi va leyi tengeke.
Hi yona milawu hi tlhelo ra mavabyi hinkwawo ya nhlonge
X
X
Milawu leyi, yi komba loko xilo xo karhi xi tengile kumbe xi nga tenganga; hi yona milawu hi tlhelo ra vuvabyi bya nhlokonho ni nkurhe.
HOSI Xikwembu xi byela Muxe na Aroni
ku ya vulavula ni Vaisraele, va ku ka vona: Loko wanuna o tshuka a va ni ndzhundzhwana, ú ta va la nga tengangiki.
Kutani leswi humelelaka eka wanuna loyi a nga ni ndzhundzhwana, hi leswi: Wanuna wa kona ú ta va a nga tenganga, hambiloko ndzhundzhwana wu huma kunene, kumbe wu n'wi pfala hala mahlweni.
Mubedo wihi ni wihi lowu munhu wa ndzhundzhwana a etlelaka eka wona, ni xitshamu xihi ni xihi lexi a tshamaka eka xona, swi ta va swi nga ha tenganga.
Munhu un'wana ni un'wana loyi a khumbaka mubedo wa kona, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Naswona munhu loyi a tshamaka exitshan'wini lexi munhu wa ndzhundzhwana a tshameke eka xona, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Na yena munhu loyi a khumbaka miri wa loyi a nga ni ndzhundzhwana, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Loko munhu wa ndzhundzhwana a tshwutela munhu la tengeke, loyi a tshwuteriweke ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Xitshamu xin'wana ni xin'wana lexi munhu wa ndzhundzhwana a tshameke eka xona loko a gada xifuwo, xi ta va xi nga ha tenganga.
Munhu un'wana ni un'wana la khumbaka xilo lexi munhu wa ndzhundzhwana a tshameke eka xona, ú ta va a nga tenganga, dyambu ri ko ri pela; naswona loyi a rhwalaka xilo xo tano, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Un'wana ni un'wana loyi a khomiwaka hi munhu wa ndzhundzhwana la nga hlambangiki mavoko, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Swibya swa vumba leswi munhu wa ndzhundzhwana a swi khumbeke, swi fanele ku fayiwa; kasi, swo vatliwa kunene swi fanele ku hlantswiwa.
Munhu loyi ndzhundzhwana wa yena wu yimeke, ú fanele ku hlaya masiku ya 7 ku sukela loko a horile, kutani a hlantswa swiambalo swa yena, a tlhela a hlamba ni miri hi mati layo basa; hi kona a nga ta va a tengile.
Kutani hi siku ra vu-8, ú fanele ku tilavela matuva mambirhi kumbe mavondlo mambirhi ya matuva, a ya na wona emahlweni ka HOSI Xikwembu, a fika a ma nyika muprista enyangweni ya Ntsonga lowo Hlawuleka.
Kutani muprista ú ta humesa matuva lawa, rin'we ri va ra mhamba yo susa swidyoho, lerin'wana ri va ra magandzelo lama hisiwaka. Hi ndlela leyi, muprista ú ta basisa munhu wa ndzhundzhwana emahlweni ka HOSI Xikwembu.
Loko wanuna o tshuka a huma mbewu ya ku veleka, ú fanele ku hlamba miri hinkwawo; hambiswiritano, siku rero ú ta va a nga tenganga, dyambu ri ko ri pela.
Naswona xilo xin'wana ni xin'wana lexi khumbeke mbewu ya kona, hambi xiambalo kumbe dzovo, xi fanele ku hlantswiwa; hambiswiritano, siku rero xi ta va xi nga tenganga, dyambu ri ko ri pela.
Loko wanuna a etlela ni wansati, va fanele ku hlamba hi vumbirhi bya vona; hambiswiritano, siku rero va ta va va nga tenganga, dyambu ri ko ri pela.
Loko wansati a ri emasikwini ya yena ya n'hweti, a huma ngati, ú ta va a nyamile ku ringana masiku ya 7. Munhu un'wana ni un'wana loyi a khumbaka wansati loyi, siku rero ú ta va a nga tenganga, dyambu ri ko ri pela.
Xilo xin'wana ni xin'wana lexi wansati loyi a etlelaka eka xona kumbe ku tshama eka xona emasikwini ya yena ya n'hweti, xi ta hundzuka lexi nga tengangiki.
Naswona un'wana ni un'wana loyi a khumbaka mubedo wa wansati wo tano, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Hambi a ri munhu loyi a khumbaka laha wansati loyi a tshameke kona, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Munhu a nga va a khumbile xilo emubedweni wa wansati loyi kumbe exitshan'wini xa yena; siku rero ú ta va a nga tenganga, dyambu ri ko ri pela.
Loko wanuna a tshuka a etlela ni wansati loyi, na yena ú ta va loyi a nyameke, kutani ú ta va a nga tenganga ku ringana masiku ya 7; hambi wu ri mubedo lowu a etlelaka eka wona, wu ta va wu nga ha tenganga.
Wansati a nga tshuka a huma ngati masiku yo hlayanyana, kambe ku nga ri emasikwini ya yena ya n'hweti, naswona hambi ku ri emasikwini ya yena ya n'hweti, ngati yi nga tshuka yi ya emahlweni yi huma yi nga yimi. Loko swi va tano, wansati yoloye ú ta va a nga tenganga, ku fana ni le masikwini ya yena ya n'hweti.
Hikokwalaho, mubedo wun'wana ni wun'wana lowu wansati loyi a etlelaka eka wona, hambi xi ri xilo xihi ni xihi lexi a tshamaka eka xona, swi ta va swi nga ha tenganga, ku fana ni le masikwini ya yena ya n'hweti.
Naswona munhu un'wana ni un'wana loyi a khumbaka swilo leswi, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tengaga, dyambu ri ko ri pela.
Endzhaku ka ku yima ka ngati, wansati loyi ú fanele ku hlaya masiku ya 7 ku sukela loko a horile, kutani hi kona a nga ta va a tengile.
Hi siku ra vu-8, ú fanele ku tilavela matuva mambirhi kumbe mavondlo mambirhi ya matuva, a ya na wona eka muprista, enyangweni ya Ntsonga lowo Hlawuleka.
Muprista ú ta fika a humesa matuva lawa, rin'we ri va ra mhamba yo susa swidyoho, lerin'wana ri va ra magandzelo lama hisiwaka. Hi ndlela leyi, muprista ú ta basisa wansati loyi emahlweni ka HOSI Xikwembu, hikwalaho ka ngati leyo ka yi nga tenganga leyi humeke.
Mi ta tsundzuxa Vaisraele hi mukhuva wolowo, leswaku va hambana ni swilo leswi swi nga tengangiki, kutani va nga ka va nga tivangeli rifu hi ku nyamisa Ntsonga wa mina lowo hlawuleka, lowu nga xikarhi ka vona.
Hi yona milawu hi tlhelo ra lava va nga tengangiki, hikwalaho ka ndzhundzhwana kumbe hikwalaho ka ku huma mbewu yo veleka.
Milawu leyi yi katsa ni wansati loyi a nga tsakangiki emasikwini ya yena ya n'hweti, ni wanuna wa ndzhundzhwana, ni wansati wo huma ngati, ni wanuna la etlelaka ni wansati wo ka a nga tenganga.
Endzhaku ka rifu ra vana vambirhi va Aroni, lava feke siku va tshineleke kusuhi na HOSI Xikwembu, xona xi vulavurile na Muxe
xi ku ka yena: Byela makwenu Aroni leswaku ku ni siku leri a nga nghenaka ha rona exivandleni lexo hlawuleka ngopfu lexi pfariweke hi xisirhelelo, laha ku nga ni Areka ni xitshamu xa yona xa ndzivalelo; a nga tshuki a nghena minkarhi yin'wana, hikuva a nga ta fa loko ndzi humelela epapeni, ehenhla ka xitshamu xa ndzivalelo.
Siku Aroni a nghenaka exivandleni lexo hlawuleka ngopfu, ú fanele ku ta ni xinkuzana xa mhamba yo susa swidyoho, ni nyimpfu ya khuna ya magandzelo lama hisiwaka.
Ú fanele ku ambala swiambalo swa ntsembyani swa vaprista, ku nga hembe, ni xiburukwana, ni vamba, ni xihuku; kambe ú fanele ku rhanga a hlamba miri a nga si swi ambala, hikuva swi hlawulekile.
Naswona ntshungu wa Vaisraele wu fanele ku n'wi nyika swiphongho swimbirhi swa mhamba yo susa swidyoho, ni nyimpfu yin'we ya khuna ya magandzelo lama hisiwaka.
Aroni ú fanele ku rhanga a humesa xinkuzana, xi va mhamba yo susa swidyoho, a tibasisa ha xona, a basisa ni va ka vona.
Kutani ú ta teka swiphongho leswimbirhi, a ya yima na swona emahlweni ka mina HOSI, enyangweni ya Ntsonga lowo Hlawuleka.
Kutani Aroni ú ta hlawula xin'we xa swiphongho hi ku hoxa vuhlolotwana, leswaku xi humeseriwa mina HOSI, lexin'wana xi hlawuleriwa Azazele hi byona vuhlolotwana.
Xiphongho lexi vuhlolotwana byi xi hlawuleke ku va xa mina HOSI, Aroni ú fanele ku xi tlhava, a endla ha xona mhamba yo susa swidyoho.
Loko xi ri xiphongho lexi vuhlolotwana byi xi hlawuleke ku va xa Azazele, Aroni ú ta ta na xona emahlweni ka mina HOSI, xi ri karhi xi hanya, leswaku xi ta rhwexiwa swidyoho swa Vaisraele, xi khayimeriwa eka Azazele emananga.
Kutani Aroni ú fanele ku humesa xinkuzana, a xi tlhava xi va mhamba yo susa swidyoho, a tibasisa ha xona, a basisa ni va ka vona, hi ku xi tlhava.
Kutani a teka ximbitana xo oka ndzilo, a xi tata hi makala ya le alitarini leyi nga emahlweni ka mina HOSI, a nusa ni mapa ya murhi lowunene wa risuna, a nghena na swona exivandleni lexo hlawuleka lexi pfariweke hi xisirhelelo
a fika a chela murhi wa risuna emakaleni, emahlweni ka mina HOSI; murhi wu ta tshwa wu humesa musi lowu nga ta funengeta xitshamu xa ndzivalelo lexi nga henhla ka Areka ya Ntwanano; loko a nga endlisi sweswo, ú ta fa.
Kutani Aroni ú fanele ku peta ritiho ra yena kan'we engatini ya xinkuzana, a yi n'watseka ehenhla ka xitshamu xa ndzivalelo hi tlhelo ra le vuxeni, a tlhela a peta ritiho ka 7, a ri karhi a n'watseka ngati a yi kongomisa emahlweni ka Areka.
Kutani Aroni ú fanele ku tlhava xiphongho xa mhamba yo susa swidyoho swa Vaisraele, a nghena ni ngati ya xona exivandleni lexi pfariweke hi xisirhelelo, kutani a yi n'watseka ku fana ni ngati ya xinkuzana, a yi kongomisa ehenhla ka xitshamu xa ndzivalelo ni le mahlweni ka Areka.
Hi ndlela leyi, ú ta basisa xivandla lexo hlawuleka ngopfu lexi nyamisiweke hi ku tiarisa ka Vaisraele ni swidyoho swa vona leswo tala; naswona ú ta basisa ni Ntsonga lowo Hlawuleka hinkwawo, hikuva wu dzimiwile exikarhi ka vanhu lava nga tengangiki.
Ku nga tshuki ku va na munhu un'wana la nghenaka eka Ntsonga lowo Hlawuleka, ku sukela loko Aroni a nghenile exivandleni lexo hlawuleka ngopfu ku ya basisa swidyoho, ku kondza a huma. Loko a hetile ku tibasisa ni ku basisa ndyangu wa yena ni ntshungu hinkwawo wa Vaisraele
ú fanele ku ya basisa alitari leyi nga mahlweni ka Ntsonga; ú ta teka ngatinyana ya xinkuzana ni ya xiphongho, a yi tota etimhondzweni ta alitari matlhelo hinkwawo.
Kutani ú ta peta ritiho ra yena engatini ka 7, a ri karhi a yi n'watseka, a yi kongomisa etlhelweni ra alitari; ú ta basisa alitari ni ku yi hlawulekisa, hikuva Vaisraele va ta va va yi nyamisile.
Loko Aroni a hetile ku basisa xivandla lexo hlawuleka ngopfu, ni Ntsonga lowo Hlawuleka, ni alitari, ú fanele ku humesa xiphongho lexo hanya
ú ta tlhandleka mavoko enhlokweni ya xiphongho xexo, a ri karhi a longoloxa mintirho hinkwayo leyo biha ya Vaisraele, ni ku tiarisa ka vona, ni swidyoho swa vona hinkwaswo; loko a swi vekile enhlokweni ya xiphongho, ú ta xi rhumela emananga, xi khayimiwa hi wanuna loyi a tilunghiseleke ntirho lowu.
Hi ndlela leyi, xiphongho xi ta rhwala mintirho hinkwayo leyo biha ya Vaisraele, xi yi yisa endhawini ya le kule; kutani wanuna loyi a khayimaka xiphongho, ú ta xi siya kwale mananga.
Kutani Aroni ú ta tlhela a nghena eka Ntsonga lowo Hlawuleka, a hluvula swiambalo swa ntsembyani leswi a swi ambaleke loko a ya exivandleni lexo hlawuleka ngopfu, a swi siya kwalaho.
Kutani ú fanele ku hlamba miri endhawini leyi hlawulekeke, a ambala swiambalo swa yena swa vuprista, kutani a huma, a ya tibasisa ni ku basisa Vaisraele hi ku humesa magandzelo lama hisiwaka ya yena ni ya Vaisraele.
Loko ma ri mafurha ya mhamba yo susa swidyoho, Aroni ú fanele ku ma hisa alitarini.
Wanuna loyi a khayimeleke xiphongho eka Azazele, ú fanele ku hlantswa swiambalo swa yena, a hlamba ni miri; hi kona a nga ta tlhelela emixaxeni.
Naswona xinkuzana ni xiphongho xa mhamba yo susa swidyoho, swi nga swifuwo leswi ngati ya swona yi yisiweke exivandleni xo hlawuleka ku xi basisa, swi fanele ku rhwariwa swi yisiwa ehandle ka mixaxa, kutani nyama ya swona yi ta hisiwa kona, swin'we ni dzovo ni nswanyi.
Munhu loyi a hisaka swilo leswi, ú fanele ku rhanga a hlantswa swiambalo ni ku hlamba miri, a nga si tlhelela emixaxeni.
Nawu wun'wana lowu mi fanelaka ku wu hlayisa minkarhi hinkwayo, hi lowu: Hi siku ra vukhume ra n'hweti ya vu-7, mi fanele ku titsona swakudya, mi tshika mintirho hinkwayo, hambi n'wina Vaisraele kumbe lava luveleke exikarhi ka n'wina
hikuva, hi siku rero, mi ta basisiwa, mi hundzuka lava tengeke; swidyoho swa n'wina hinkwaswo swi ta susiwa emahlweni ka mina HOSI esikwini ra kona.
Siku leri, eka n'wina ri ta va ro wisa ra Savata, leri mi nga ta titsona swakudya ha rona. Nawu wolowo wu ta tirha hilaha ku nga heriki.
Muprista loyi a cheriweke mafurha enhlokweni siku a vekiwaka entirhweni wa tata wa yena, ú fanele ku humesa magandzelo yo susa swidyoho a ambarile swiambalo leswo hlawuleka swa ntsembyani
a basisa xivandla lexo hlawuleka ngopfu, ni Ntsonga lowo Hlawuleka, ni alitari, a basisa ni vaprista, ni ntshungu hinkwawo wa Vaisraele.
Kutani Muxe a endla hilaha HOSI Xikwembu xi n'wi leriseke hakona.
HOSI Xikwembu xi byela Muxe
ku ya vulavula na Aroni, ni vana va yena, ni Vaisraele hinkwavo, a ku ka vona: Ku ni mhaka leyi HOSI Xikwembu xi mi lerisaka yona, yi nga leyi
X
X
Mhaka hileswaku Vaisraele va fanele ku teka swifuwo swa vona leswi va swi tlhavaka emakaya, va swi yisa eka muprista enyangweni ya Ntsonga lowo Hlawuleka, va swi humesela HOSI Xikwembu kona, swi va magandzelo ya xinakulobye.
Kutani muprista ú ta fika a teka ngati, a xuva hi yona alitari ya HOSI Xikwembu enyangweni ya Ntsonga lowo Hlawuleka; a teka ni mafurha, a humesa ha wona magandzelo lama hisiwaka, lawa ku nun'hwela ka wona ku nga ta tsakisa HOSI Xikwembu.
Hi ndlela leyi, Vaisraele a va nga ha endli vunghwavava hi ku tlhava swifuwo swa vona, va gandzela ha swona swikwembu swa vona swa swiphongho. Naswona va fanele ku hlayisa nawu lowu, vona ni vatukulu va vona, hilaha ku nga heriki.
X
X
Munhu un'wana ni un'wana, a nga va a ri Muisraele kumbe muluveri exikarhi ka Vaisraele, loko o tshuka a dya ngati, HOSI Xikwembu xi ta n'wi ba, xi n'wi hlongola, xi n'wi susa exikarhi ka va ka vona.
Mhaka hileswaku vutomi bya xivumbiwa byi le ngatini ya xona. Kutani HOSI Xikwembu xi mi nyikile yona leswaku mi yi chela alitarini, mi tibasisa ha yona, hikuva ngati yi ni matimba yo basisa swidyoho hikwalaho ka vutomi lebyi byi nga ka yona.
Hikokwalaho, HOSI Xikwembu xi lerisile leswaku Vaisraele kumbe vanhu lava luveleke exikarhi ka vona, va nga tshuki va dya ngati.
Loko un'wana wa Vaisraele kumbe un'wana wa lava luveleke eka vona o tshuka a ya eku hloteni, kutani a dlaya xiharhi kumbe xinyanyana lexi a pfumeleriwaka ku dya nyama ya xona, ú fanele ku halata ngati ya xona, a yi seletela
hikuva vutomi bya xivumbiwa xin'wana ni xin'wana lexi hanyaka byi le ngatini ya xona; hikokwalaho HOSI Xikwembu xi lerisile Vaisraele leswaku va nga tshuki va dya ngati ya xivumbiwa xihi na xihi, hikuva ngati ya swivumbiwa hinkwaswo, hi byona vutomi bya swona. Munhu un'wana ni un'wana loyi a dyaka ngati, ú ta hlongoriwa, a susiwa exikarhi ka va ka vona.
Munhu un'wana ni un'wana, a nga va Muisraele kumbe muluveri, loyi a dyaka nyama ya xifuwo lexi nga lo tifela hi xoxe, kumbe lexi dlayiweke hi swivandzana, ú fanele ku hlantswa swiambalo swa yena, a hlamba ni miri; hambiswiritano, siku rero ú ta va a nga tenganga, dyambu ri ko ri pela; kutani hi kona a nga ta va a tengile.
Kambe loko a nga hlantswi swiambalo, ni loko a nga hlambi miri, ú ta va a tivangele khombo.
HOSI Xikwembu xi byela Muxe
ku ya tivisa Vaisraele marito ya xona lama nge: Hi mina HOSI Xikwembu xa n'wina.
Mi nga tshuki mi landza mahanyelo ya tiko ra Egipta leri a mi tshama eka rona, naswona mi nga tshuki mi tekela mahanyelo ya tiko ra Kanana leri ndzi mi yisaka eka rona. Mi nga tshuki mi hanya hi milawu ya vona.
Mi fanele ku landza swiletelo swa mina, mi hlayisa milawu ya mina, mi hanya ha yona. Hi mina HOSI, Xikwembu xa n'wina.
Ina, hlayisani milawu ya mina ni swiletelo swa mina, hikuva munhu loyi a endlaka sweswo, ú ta hanya. Hi mina HOSI!
Ku nga tshuki ku va ni un'we wa ka n'wina loyi a yaka a ya etlela ni wansati loyi swi yilaka leswaku a hlangana na yena. Hi mina HOSI!
U nga tshuki u khomisa tata wa wena tingana hi ku etlela ni mana wa wena; munhu loyi i mana wa wena, hikokwalaho u nga tshuki u etlela na yena.
Naswona, u nga tshuki u khomisa tata wa wena tingana hi ku etlela ni un'wana wa vasati va yena.
U nga tshuki u etlela ni makwenu wa xisati; a nga va loyi mi mameke vele rin'we, kumbe loyi mi ngo hlangana eka tatana.
U nga tshuki u etlela ni ntukulu wa wena wa xisati; a nga va n'wana wa n'wana wa wena wa xinuna, kumbe n'wana wa n'wana wa wena wa xisati; hikuva sweswo i ku tikhomisa tingana.
U nga tshuki u etlela ni makwenu wa xisati, loyi mi hambaneke hi vamanana, kumbe loyi mi hlanganaka eka tatana, hikuva munhu loyi i makwenu.
U nga tshuki u etlela ni makwavo wa xisati wa tata wa wena hikuva i hahani wa wena.
U nga tshuki u etlela ni makwavo wa xisati wa mana wa wena, hikuva na yena i mana wa wena.
U nga tshuki u khomisa makwavo wa tata wa wena tingana hi ku etlela ni nsati wa yena, hikuva wansati loyi i mana wa wena.
U nga tshuki u etlela ni nsati wa n'wana wa wena, hikuva i n'wingi wa wena, hikokwalaho u nga tshuki u etlela na yena.
U nga tshuki u khomisa makwenu tingana hi ku etlela ni nsati wa yena.
Loko u etlela ni wansati, u nga tshuki u ya etlela ni n'wana wa wansati loyi, naswona u nga tshuki u teka ntukulu wa xisati wa wansati loyi; a nga va n'wana wa yena wa xinuna kumbe n'wana wa n'wana wa yena wa xisati, hikuva vanhu lava i maxaka ya wansati loyi; ku etlela na vona i vuphukuphuku lebyikulu.
U nga tshuki u teka namu wa wena leswaku a ta va nhlantswa, nsati wa wena a ha hanya.
U nga tshuki u ya etlela ni wansati loyi a nga masikwini ya yena ya n'hweti, hikuva a nga tenganga.
U nga tshuki u tinyamisa hi ku ya etlela ni nsati wa muakelani.
U nga tshuki u nyiketa n'wana wa wena leswaku a hiseriwa Moloko xikwembu xa Vaamoni; sweswo ku ta va ku ri ku nyamisa vito ra mina HOSI, Xikwembu xa wena.
U nga tshuki u etlela ni wanuna wonge o va wansati; sweswo i manyala!
U nga tshuki u tinyamisa hi ku etlela ni xifuwo xihi na xihi; hambi a ri wansati, a nga tshuki a ya etlela ni xifuwo; sweswo swa yila.
Mi nga tshuki mi tinyamisa hi ku endla xin'wana xa swilo leswi; hi swona leswi nyamisaka vamatiko lava ndzi va hlongoleke va suka emahlweni ka n'wina
hikokwalaho, na rona tiko ra vona ri nyamisiwile, kutani ndzi bile vaaki va rona hikwalaho ka swidyoho leswi, va hlongoriwa va huma etikweni.
Kutani n'wina mi fanele ku hlayisa milawu ni swiletelo swa mina, mi nga tshuki mi endla ni xin'we xa swilo leswi swa manyala; a nga va Muisraele kumbe munhu loyi a luveleke exikarhi ka n'wina, a nga tshuki a swi endla.
Vanhu lava a va akile laha tikweni leri mi nga si fika, a va endla swilo leswi hinkwaswo swa manyala, kutani va nyamisa tiko.
Loko na n'wina mo endla sweswo, mi nyamisa tiko leri; mi ta hlongoriwa mi humesiwa laha tikweni, ku fana ni lava va hlongoriweke, va huma eka rona.
Un'wana ni un'wana loyi a nga ta endla manyala lawa, ú ta hlongoriwa a suka exikarhi ka va ka vona.
Hikokwalaho, hlayisani leswi ndzi mi lerisaka swona, mi nga tshuki mi tekelela mikhuva ya manyala leyi a yi endliwa laha tikweni leri mi nga si fika; mi nga tshuki mi tinyamisa hi yona: Hi mina HOSI Xikwembu xa n'wina.
HOSI Xikwembu xi byele Muxe
ku ya tivisa ntshungu hinkwawo wa Vaisraele marito ya xona lama nge: Hlawulekani, hikuva ndzi hlawulekile mina HOSI, Xikwembu xa n'wina.
Un'wana ni un'wana wa n'wina ú fanele ku va ni xichavo eka mana wa yena ni ka tata wa yena, naswona a hlayisa masiku ya mina ya Savata: Hi mina HOSI, Xikwembu xa n'wina.
Mi nga tshuki mi gandzela swikwembu swa hava, naswona mi nga tshuki mi n'okisa swilo, mi tivumbela swifaniso swa swikwembu: Hi mina HOSI, Xikwembu xa n'wina.
Loko mi ndzi tlhavela xifuwo xa magandzelo ya xinakulobye, xi tlhaveni hi ndlela leyi yi nga ta endla leswaku ndzi mi tsakela.
Nyama ya kona yi fanele ku dyiwa siku xi tlhaviwaka, kumbe siku leri tlhandlamaka. Kambe nyama leyi nga ta va ya ha sele hi siku ra vunharhu, yona yi fanele ku hisiwa.
Nyama leyi saleke a yi dyiwi hi siku ra vunharhu, sweswo swa yila, a ndzi swi nkhensi mina.
Loyi a yi dyaka, ú ta tivangela nandzu, hikuva ú ta va a tlangile hi xilo lexi a xi hlawuriwile ku va xa mina; kutani ú fanele ku hlongoriwa a suka exikarhi ka va ka vona.
Loko mi tshovela swa le masin'wini ya n'wina, mi nga tshoveli mi ya fika emakumu ka nsimu, naswona loko mi hetile ku tshovela, mi nga tlheli mi ya khwaja.
Ni loko mi tshovela vhinya ya n'wina, mi nga khayeleli mihandzu hinkwayo mi heta, naswona mi nga rholeli leyi nga wela hansi; siyani yin'wana mihandzu, mi yi siyela swisiwana ni valuveri: Hi mina HOSI, Xikwembu xa n'wina.
Mi nga tshuki mi yiva, mi nga kanganyisani, naswona mi nga hembelani.
Mi nga tiyisi mavunwa hi ku hlambanya hi vito ra mina Xikwembu xa n'wina, hikuva sweswo i ku tlanga hi vito leri: Hi mina HOSI.
Mi nga tshuki mi xanisa munhukuloni kumbe ku n'wi tekela swilo swa yena; naswona loko mi thorile munhu, mi nga tshuki mi tshama ni muholo wa yena ku fikela siku leri tlhandlamaka.
Mi nga tshuki mi rhuketela munhu wo-fe-tindleve, naswona mi nga veki nchumu emahlweni ka lowo-fe-mahlo, lexi xi nga n'wi phijaka. Chavani mina Xikwembu xa n'wina: Hi mina HOSI.
Loko mi ri ehubyeni, mi nga tsemi timhaka hi ndlela leyi nga lulamangiki. Mi nga yi hi nghohe, mi yima na un'wana ehubyeni, a nga va xisiwana kumbe xifumi.
Mi nga fambi mi vulavula swo biha hi varikwenu; naswona mi nga humesi vumbhoni byo hemba lebyi byi nga dlayisaka warikwenu: Hi mina HOSI.
Timbilu ta n'wina ti nga tshuki ti tala rivengo hi mhaka ya makwenu, kambe yanani mi ya vulavula na yena, mi ta ka mi nga tivangeli xidyoho.
Mi nga rihiseli, naswona mi nga vi na xikhomela; un'wana ni un'wana a a rhandze munhukulobye, kukota loko a tirhandza: Hi mina HOSI.
Mi fanele ku hlayisa milawu ya mina leyi: Mi nga tshuki mi tshika swifuwo swa n'wina swa tinxaka to hambana swi khandziyana; mi nga tshuki mi byala tinxaka timbirhi ta swimilana ensin'wini yin'we; naswona mi nga tshuki mi ambala swiambalo leswi lukiweke hi tinxaka timbirhi ta tingoti.
Wanuna a nga tshuka a etlela ni nhwanyana wa hlonga loyi a vutiweke, loyi a nga si kutsuriwaka kumbe ku ntshunxiwa evuhlongeni; loko swi va tano, mhaka yi fanele ku kambisisiwa, kambe va nga dlayiwi, hikuva nhwanyana wa kona ú ta va a nga si ntshunxiwa evuhlongeni.
Wanuna ú fanele ku ndzi humesela magandzelo yo riha milandzu; ú ta tilavela nyimpfu ya khuna, a ta na yona enyangweni ya Ntsonga lowo Hlawuleka, a ta humesa ha yona magandzelo yo riha milandzu.
Muprista ú ta fika a teka khuna leri ra magandzelo yo riha milandzu, a basisa ha rona swidyoho swa wanuna loyi emahlweni ka mina HOSI, kutani ú ta rivaleriwa swona.
Loko mi fika etikweni ra Kanana, kutani mi byala mirhi ya tinxaka-xaka ya mihandzu, tivani leswaku a mi pfumeleriwi ku dya mihandzu ya kona, ku kondza ku hela malembe manharhu; emalembeni lawa, mi nga tshuki mi yi dya.
Hi lembe ra vumune, mihandzu hinkwayo yi ta va yi hlawulekile, mi ta ndzi dzunisa hi ku ndzi humesela yona mina HOSI.
Hi lembe ra vuntlhanu, mi nga sungula ku dya mihandzu ya mirhi ya n'wina, leswaku yi ta hamba yi tswala swinene: Hi mina HOSI, Xikwembu xa n'wina.
Mi nga tshuki mi dya nyama ni ngati ya kona. Mi nga tshuki mi hlahluva kumbe ku tirhisa swa vungoma.
Mi nga tshuki mi byewula misisi lomu makumu ka nhloko, kumbe ku byewula malebvu lomu matlhelo.
Mi nga tshuki mi tixekelela loko mi ri eku rileni ka nkosi, naswona mi nga tshuki mi tlhavela tinhlanga: Hi mina HOSI.
Mi nga tshuki mi nyamisa vana va n'wina va xisati hi ku va endla tinghwavava; loko mi endla sweswo, mi ta nghenisa tiko hinkwaro etimhakeni ta vunghwavava, kutani ri tala hi swilo swa vuphukuphuku.
Mi fanele ku hlayisa masiku ya mina ya Savata, mi xixima ni xivandla xa mina lexo hlawuleka: Hi mina HOSI.
Mi nga tshuki mi ya eka lava nga ni swikwembu kumbe eka swingomantanda, mi nga tshuki mi tinyamisa hi ku tirhisana na vanhu vo tano: Hi mina HOSI, Xikwembu xa n'wina.
Mi fanele ku va ni xichavo eka lavakulu, mi va xixima, naswona mi chava Xikwembu xa n'wina: Hi mina HOSI.
Loko ku ri ni munhu wa le handle loyi a luveleke exikarhi ka n'wina, mi nga tshuki mi n'wi xanisa.
Munhu wo tano, n'wi hlayiseni ku fana ni Muisraele wa ka n'wina, mi n'wi rhandza ku fana ni loko mi tirhandza, hikuva na n'wina mi vile valuveri etikweni ra Egipta: Hi mina HOSI, Xikwembu xa n'wina.
Mi nga tshuki mi kanganyisa vanhu hi mimpimo leyi nga riki yona, kumbe swibya swo pima ha swona leswi nga riki swona.
Mi fanele ku va ni swilo swo pima ha swona leswi heleleke, hambi swi ri swibya swo pima mapa kumbe mafurha, swi fanele ku va leswi heleleke. Hi mina HOSI, Xikwembu xa n'wina lexi xi mi humeseke etikweni ra Egipta.
Mi fanele ku hlayisa milawu ya mina ni swiletelo swa mina, mi hanya ha swona: Hi mina HOSI.
HOSI Xikwembu xi byela Muxe
ku ya tivisa Vaisraele marito ya xona lama nge: Loko un'wana wa Vaisraele kumbe un'wana wa lava luveleke exikarhi ka Vaisraele, a yisa n'wana wa yena eka Moloko xikwembu xa Vaamoni, ú fanele ku dlayiwa hi ntshungu hinkwawo, va n'wi khandla hi maribye, a fa.
Munhu loyi a yisaka n'wana wa yena eka Moloko, ú nyamisa xivandla xa mina lexo hlawuleka, a onha ni vito ra mina; hikokwalaho ndzi ta n'wi ba, ndzi n'wi hlongola a suka exikarhi ka va ka vona.
Kambe loko Vaisraele va tshika munhu loyi a yisaka n'wana wa yena eka Moloko, va endla wonge a va n'wi voni, kutani va nga n'wi dlayi
mina hi xiviri ndzi ta ba munhu yoloyi ndzi ba ni ndyangu wa yena, swin'we ni hinkwavo lava endlaka na yena vunghwavava hi ku tirhela Moloko; ndzi ta va hlongola va suka exikarhi ka va ka vona.
Munhu loyi a yaka eka lava nga ni swikwembu ni ka swingomantanda, ndzi ta n'wi ba, ndzi n'wi hlongola a suka exikarhi ka va ka vona.
Hikokwalaho, hambanani ni mikhuva yo tano, mi va lava hlawulekeke: Hi mina HOSI, Xikwembu xa n'wina.
Mi fanele ku hlayisa milawu ya mina, mi hanya ha yona: Hi mina HOSI, Xikwembu lexi xi mi hlawulekisaka.
Loko munhu a rhuketela tata wa yena kumbe mana wa yena, ú fanele ku dlayiwa. Ú ta va a lo tivangela rifu, hikuva ú rhuketerile vatswari.
Loko wanuna a endla vuoswi ni nsati wa munhukulobye, vaoswi lava va fanele ku dlayiwa hi vumbirhi bya vona.
Munhu loyi a khomisaka tata wa yena tingana hi ku etlela ni un'wana wa vasati va tata wa yena, ú fanele ku dlayiwa, swin'we ni wansati wa kona; rifu ro tano, va ta va va lo tilavela.
Munhu loyi a etlelaka ni nsati wa n'wana wa yena, ú fanele ku dlayiwa swin'we ni n'wingi loyi wa yena; rifu ra kona va ta va va lo tivangela, hikuva leswi va swi endleke, swa yila swinene.
Wanuna loyi a etlelaka ni wanuna-kulobye, wonge o va wansati, ú fanele ku dlayiwa swin'we ni wanuna wa kona; rifu ro tano va ta va va lo tivangela, hikuva va endlile manyala hi vumbirhi bya vona.
Loko wanuna a teka wansati, a tlhela a ya teka ni mana wa nsati wa yena, ú endla mhaka yo homboloka; hikokwalaho, yena ni vavasati lava va fanele ku hisiwa hinkwavo, leswaku ku nga ha vi na swo homboloka exikarhi ka n'wina.
Wanuna loyi a etlelaka ni xifuwo, ú fanele ku dlayiwa; na xona xifuwo xa kona, mi fanele ku xi dlaya.
Wansati loyi a yaka a ya etlela ni xifuwo, ú fanele ku dlayiwa ni xifuwo xa kona. Rifu ro tano, wansati loyi ú ta va a lo tilavela, swin'we ni xifuwo xa kona.
Ku nga tshuka ku va ni wanuna loyi a tekaka makwavo wa yena, loyi va mameke vele rin'we, kumbe loyi va ngo hlangana eka tatana, kutani vanhu lava va etlela swin'we. Mhaka leyi yi nyumisa ngopfu; vanhu volavo ha vambirhi ka vona va fanele ku hlongoriwa, va ka vona va langutile. Wanuna ú ta va a tivangele nandzu hi ku etlela ni makwavo wa yena.
Loko wanuna a ya etlela ni wansati loyi a nga masikwini ya yena ya n'hweti, ú fanele ku hlongoriwa swin'we ni wansati loyi, va susiwa exikarhi ka va ka vona, hikuva va ta va va humesele erivaleni xihlovo xa ngati ya wansati loyi.
Ku nga vi na munhu loyi a etlelaka ni makwavo wa mana wa yena, hikuva na yena i mana wa yena; naswona ku nga vi na loyi a etlelaka ni makwavo wa xisati wa tata wa yena, hikuva i hahani wa yena; lava endlaka sweswo va ta va va tivangele nandzu.
Munhu loyi a etlelaka ni nsati wa makwa wa tata wa yena, ú khomisa makwavo wa tata wa yena tingana; kutani lava etleleke swin'we va ta va va tivangele khombo: va ta fa va nga ri na vana.
Loko munhu a teka nsati wa makwavo, ú khomisa makwavo tingana hi mhaka leyi ya manyala; yena ni wansati loyi va nga ka va nga kumi vana.
Mi fanele ku hlayisa milawu ya mina hinkwayo ni swiletelo swa mina hinkwaswo; loko mo endla sweswo, a mi nga hlongoriwi mi humesiwa etikweni leri ndzi lavaka ku mi nghenisa eka rona leswaku mi tshama eka rona.
Mi nga tshuki mi landza mikhuva ya vamatiko lava ndzi nga ta va hlongola va suka emahlweni ka n'wina; vanhu lava va ndzi dyisa mbitsi hi ku endla swilo leswi hinkwaswo swa manyala.
Hikokwalaho ndzi mi tshembisile ndzi ku: ‘Tiko ra vona ro khuluka ntswamba ni vulombe, ri ta va ndzhaka ya n'wina, ndzi ta mi nyika rona ri va ra n'wina.’ Hi mina HOSI, Xikwembu xa n'wina lexi xi mi hlawuleke exikarhi ka man'wana matiko.
Hikokwalaho, mi fanele ku tiva ku hambana exikarhi ka swiharhi leswi tengeke ni leswi nga tengangiki, kumbe exikarhi ka tinyanyana leti tengeke ni leti nga tengangiki. Mi nga tshuki mi tithyakisa hi swiharhi kumbe tinyanyana kumbe swihadyana hinkwaswo leswi tateke misava, leswi ndzi mi byeleke leswaku a swi tenganga.
Hlawulekani, mi tirhela mina ntsena, hikuva ndzi hlawulekile mina HOSI; ndzi mi hlawurile exikarhi ka vanhu va matiko man'wana leswaku mi va va mina.
Wanuna kumbe wansati loyi a nga ni swikwembu kumbe loyi a nga xingomantanda, ú fanele ku dlayiwa, a khandliwa hi maribye, a fa; rifu rero, ú ta va a lo tilavela rona.
HOSI Xikwembu xi byela Muxe ku ya tivisa vaprista, vona vana va Aroni, marito ya xona lama nge: Muprista a nga tshuki a tinyamisa hi ku ya eminkosini ya maxaka ya yena
a nga ya ntsena enkosini wa un'wana wa ka vona, ku fana ni manana, kumbe tatana, kumbe n'wana wa yena wa xinuna kumbe wa xisati, kumbe makwavo wa yena wa xinuna
kumbe makwavo wa yena wa xisati loyi a nga si tekiwaka, loyi a ha tshamaka ekaya; loko ku fa yoloyi, muprista a nga chavi ku n'wi lahla.
Kambe a nga tshuki a ya enkosini wa makwavo loyi a tekiweke, hikuva sweswo swi ta n'wi nyamisa.
Enkarhini wa nkosi, vaprista va nga tshuki va byewula misisi kumbe ku tsemeta malebvu lomu matlhelo, naswona va nga tshuki va tixekelela-xekelela.
Va fanele ku hlawuleka, va tirhela mina Xikwembu xa vona, va nga nyamisi vito ra mina, hikuva hi vona lava va ndzi humeselaka magandzelo, swi nga swakudya swa mina HOSI Xikwembu xa vona; hikokwalaho va fanele ku va lava hlawulekeke.
Loko va teka, va nga tshuki va ya lava nghwavava, kumbe loyi a nga tshama a tivana ni wanuna, kumbe wansati loyi a tshikaneke ni nuna, hikuva muprista ú hlawuleriwe ku tirhela mina Xikwembu xa yena.
Vaisraele va fanele ku xixima vaprista, hikuva hi vona lava humesaka magandzelo, swi nga swakudya swa mina Xikwembu xa n'wina; a va tsundzuke leswaku vaprista va hlawulekile, hikuva mina HOSI Xikwembu lexi xi mi hlawulekisaka, ndzi hlawulekile.
N'wana wa xisati wa muprista loyi a tinyamisaka hi ku endla vunghwavava, ú nyamisa ni tata wa yena; hikokwalaho ú fanele ku hisiwa, a fa.
Muprista Lonkulu, hi yena ntsena loyi a cheriweke mafurha enhlokweni exikarhi ka vaprista, naswona ú ambarile swiambalo swa vuprista leswo hlawuleka; hikokwalaho a nga tshuki a tshika misisi ya yena yi hangalaka kumbe a handzula swiambalo swa yena loko ku ri ni nkosi.
Naswona a nga tshuki a nghena laha ku nga ni ntsumbu, hambiloko ku file tata wa yena kumbe mana wa yena, hikuva a nga ta tinyamisa.
Muprista Lonkulu ú cheriwile mafurha layo hlawuleka ya mina Xikwembu xa yena, hikokwalaho a nga tshuki a nyamisa xivandla xa mina lexo hlawuleka hi ku huma a ya enkosini: Hi mina HOSI.
Loko a teka nsati, ú fanele ku lava wansati loyi a nga si tivanaka ni wanuna.
A nga tshuki a teka noni, kumbe wansati loyi a tshikaneke ni nuna, kumbe loyi a tshamaka a tivana ni wanuna, kumbe nghwavava. Ú fanele ku teka wansati wa rixaka ra ka vona loyi a nga si tshamaka a tivana ni wanuna.
Loko a nga endlisi sweswo, vana lava a nga ta va kuma, va ta va va nga tenganga: Hi mina HOSI, Xikwembu lexi xi n'wi hlawulekisaka.
HOSI Xikwembu xi byela Muxe
ku ya vulavula na Aroni, a n'wi tivisa marito ya xona lama nge: Eminkarhini hinkwayo leyi taka, ku nga tshuki ku va na un'wana wa vatukulu va wena loyi a taka a nga hetisekanga, a ta ndzi humesela magandzelo mina HOSI Xikwembu xa yena.
Munhu loyi a nga hetisekangiki, a nga tshuki a tshinela kusuhi ni alitari: A nga va lowo-fe-mahlo, kumbe xilema, kumbe loyi a vavisekeke exikandzeni, kumbe loyi mavoko kumbe milenge swi nga ringananiki
kumbe loyi a vavisekeke nenge kumbe voko
kumbe loyi a nga ni malundza, kumbe xigono, kumbe loyi a nga ni vuvabyi bya mahlo, kumbe gwembe, kumbe swilondza, kumbe loyi a tsheniweke.
Ku nga tshuki ku va na un'we exikarhi ka vatukulu va wena Aroni loyi a taka a ta ndzi humesela magandzelo, loko a nga hetisekanga. Loyi a nga hetisekangiki, a nga tshuki a tshinela a ndzi humesela magandzelo mina Xikwembu xa yena.
Hambiswiritano, wa pfumeleriwa ku dya swakudya swa magandzelo lama humeseriweke mina exivandleni lexo hlawuleka ngopfu, a nga dya ni tinyiko leto hlawuleka.
Kambe a nga tshuki a tshinela kusuhi ni xisirhelelo lexi pfalaka xivandla lexo hlawuleka ngopfu; ni le alitarini a nga tshineli, hikuva leswi a nga hetisekangiki, a nga nyamisa leswi nga ndzeni ka Ntsonga lowo Hlawuleka: Hi mina HOSI Xikwembu lexi hlawulekisaka vaprista.
Kutani Muxe a fikisa marito lawa eka Aroni, ni vana va Aroni, ni Vaisraele hinkwavo.
HOSI Xikwembu xi vulavula na Muxe, xi ku
Byela Aroni ni vana va yena leswaku va nga tshuki va nyamisa vito ra mina lero hlawuleka; va fanele ku tivonela swinene loko va ndzi tisela tinyiko leto hlawuleka leti humesiweke hi Vaisraele: Hi mina HOSI.
Va tivise leswaku, eminkarhini hinkwayo leyi taka, loko un'wana wa vatukulu va vona loyi a nga tengangiki a tshuka a tshinela kusuhi ni tinyiko leto hlawuleka leti Vaisraele va ndzi humeselaka tona, ú fanele ku hlongoriwa, a nga ha ti emahlweni ka mina: Hi mina HOSI.
Munhu un'wana ni un'wana wa ka Aroni loyi a nga ni vuvabyi bya nhlonge kumbe ndzhundzhwana, a nga tshuki a dya tinyiko leto hlawuleka, ku kondza a va la tengeke. Muprista un'wana ni un'wana ú ta va a nga ha tenganga loko a tshuka a khumbana ni xilo lexi nyamisiweke hi ntsumbu, kumbe loko a tshuka a huma mbewu yo veleka
kumbe loko a tshuka a khumbana ni lexi xi nga n'wi nyamisaka, ku nga va xihadyana, kumbe munhu, kumbe swin'wana leswi nga tengangiki.
Muprista loyi a khumbaneke ni leswo tano, siku rero ú ta va a nga tenganga dyambu ri ko ri pela, naswona a nga tshuki a dya tinyiko leto hlawuleka loko a nga sungulanga hi ku hlamba miri.
Loko dyambu ri perile, ú ta va a tengile, kutani ú ta kota ku dya tinyiko leto hlawuleka, hikuva hi swona swakudya swa yena.
Muprista a nga tshuki a tinyamisa hi ku dya nyama ya xifuwo lexi nga lo tifela, kumbe lexi dlayiweke hi swivandzana: Hi mina HOSI.
Vaprista va fanele ku hlayisa swileriso swa mina, va nga tshuki va tlanga ha swona, hikuva sweswo swi nga va vangela nandzu, va fa. Hi mina HOSI, Xikwembu lexi xi va hlawulekisaka.
Munhu loyi a nga riki muprista a nga tshuki a dya tinyiko leto hlawuleka, a nga va muyeni wa muprista, kumbe loyi muprista a n'wi tholeke.
Kambe munhu wa hlonga loyi muprista a n'wi xaveke hi mali, kumbe loyi a nga velekiwa emutini wa yena, wa pfumeleriwa ku dya swakudya swa vaprista.
N'wana wa muprista loyi a tekiweke hi munhu ntsena, a nga tshuki a dya tinyiko leto hlawuleka leti humeseriweke Xikwembu.
Kambe loko n'wana wa xisati wa muprista loyi a feriweke hi nuna, kumbe loyi a tshikaneke ni nuna a nga si va na n'wana, kutani a vuya ekaya a ta tshama kona kukota loko a ha ri nhwana, yena a nga dya swakudya swa tata wa yena. Munhu wa le handle yena a nga tshuki a dya swakudya leswi.
Loko munhu ntsena o tshuka a dya tinyiko leto hlawuleka, kambe ku nga ri ha vomu, ú fanele ku tlherisela muprista swo ringana ni leswi a swi dyeke, a tlhandlekela hi xiphemu xa swona xa ⅕.
Vaprista va nga tshuki va nyamisa swa tinyiko leto hlawuleka leti Vaisraele va ndzi humeselaka tona
hi ku pfumelela munhu ntsena ku dya tinyiko ta kona; hikuva munhu wo tano ú ta va a tivangele nandzu lowu a nga ta fanela ku wu riha: Hi mina HOSI, Xikwembu lexi hlawulekisaka tinyiko leti.
HOSI Xikwembu xi byela Muxe
ku ya tivisa Aroni ni vana va yena ni Vaisraele hinkwavo marito ya xona lama nge: Muisraele un'wana ni un'wana, kumbe munhu loyi a luveleke exikarhi ka Vaisraele, loko a lava ku ndzi humesela magandzelo lama hiseriwaka mina HOSI, lawa a tiboheke hi ku hlambanya leswaku ú ta ma humesa, kumbe lawa a ngo ma humesa hi ku titwa
ú fanele ku tlhava xifuwo xa xinuna lexi nga solekiki, yi nga nkuzi kumbe khuna kumbe xiphongho. Loko a endlisa sweswo, hi kona a nga ta tsakeriwa hi mina HOSI.
Mi nga tshuki mi humesa swifuwo leswi swi nga hetisekangiki; leswo tano mina HOSI Xikwembu a ndzi nga swi amukeri, loko mo swi humesa.
Un'wana ni un'wana loyi a ndzi humeselaka magandzelo ya xinakulobye, ma nga va lawa a tiboheke a hlambanya ku ma humesa, kumbe lawa a ngo ma humesa hi ku titwa, ú fanele ku pambula xifuwo lexinene lexi nga solekiki eka swifuwo swa yena leswikulu kumbe leswitsongo; hi kona ndzi nga ta n'wi tsakela.
Swifuwo leswi feke mahlo, kumbe leswi lamaleke, kumbe leswi nga ni swivati, kumbe ndzhundzhwana, kumbe gwembe, kumbe swilondza, mi nga tshuki mi ndzi humesela swona mina HOSI, kumbe ku ndzi hisela swona alitarini.
Loko mi humesa magandzelo lawa mi ngo ma humesa hi ku titwa, mi nga tlhava hambi yi ri nkuzi kumbe nyimpfu leyi mavoko kumbe milenge ya yona yi nga ringananiki; kambe xifuwo xo tano a xi nkhenseki eka magandzelo lawa mi tiboheke hi ku hlambanya leswaku mi ta ma humesa.
Mi nga tshuki mi ndzi humesela magandzelo hi xifuwo lexi hala mahlweni ka xona ku pfimbeke, kumbe ku tsheniweke, kumbe ku vavisekeke, kumbe ku tsemiweke kunene; etikweni ra n'wina a swi pfumeleriwi ku humesa magandzelo hi xifuwo xo tano.
Naswona mi nga tshuki mi ndzi humesela swakudya hi swifuwo swo tano, leswi mi swi kumeke eka vanhu lava va nga riki Vaisraele. Swifuwo leswi a swi hetisekanga, swi tekiwa swi ri ni swivati, kutani a swi nga amukeriwi loko mo humesa ha swona magandzelo.
HOSI Xikwembu xi ku ka Muxe
Xifuwo lexi xa ha ku velekiwaka, yi nga va nkuzi kumbe khuna kumbe xiphongho, xi fanele ku tshama ni mana wa xona ku ringana masiku ya 7. Ku sukela siku ra vu-8, xifuwo xexo xa amukeleka loko mi ndzi humesela magandzelo ha xona, mina HOSI.
Loko mi tlhava homu ya ntswele kumbe nyimpfu ya ntswele, mi nga tshuki mi yi tlhava siku rin'we ni n'wana wa kona.
Ni loko mi tlhava xifuwo xa magandzelo ya ku ndzi nkhensa mina HOSI, xi tlhaveni hi ndlela leyi yi nga ta endla leswaku ndzi mi tsakela.
Nyama ya kona yi fanele ku dyiwa hinkwayo siku leri xi tlhaviwaka; mi nga tshuki mi siya yin'wana yi tshama ku kondza ku fika siku leri tlhandlamaka. Hi mina HOSI.
Mi fanele ku hlayisa milawu ya mina, mi hanya ha yona. Hi mina HOSI.
Mi nga tshuki mi nyamisa vito ra mina; Vaisraele hinkwavo va fanele ku swi tiva leswaku ndzi hlawulekile; hi mina HOSI, Xikwembu lexi xi mi hlawulekisaka
ndzi mi humesile etikweni ra Egipta leswaku ndzi ta va Xikwembu xa n'wina. Hi mina HOSI.
HOSI Xikwembu xi byela Muxe
ku ya tivisa Vaisraele marito ya xona lama nge: Ku ni masiku lawa ndzi ma vekeke ya minkhuvo, lawa mi faneleke ku hlengeletana ha wona mi ndzi gandzela mina HOSI; lawa hi wona masiku ya minkhuvo lawa ndzi ma vekeke.
Mi ni masiku ya 6 lawa mi faneleke ku endla mintirho ya n'wina hinkwayo ha wona, kambe siku ra vu-7 i siku ro wisa ra Savata, leri mi faneleke ku hlengeletana ha rona mi ndzi gandzela. Hi siku leri, hinkwako lomu mi tshamaka kona, mi nga tshuki mi tirha ntirho ni wun'we; siku ra Savata ri hlawuleriwile mina HOSI.
Minkhuvo leyi yi vekiweke yo tlangela mina HOSI, ma nga masiku lawa mi faneleke ku vitanana ha wona, mi hlengeletana mi ndzi gandzela, hi leyi
Hi siku ra vu-14 ra n'hweti yo sungula, hi minkarhi ya madyambu, ku ta va ni Nkhuvo wa Paseka wo tlangela mina HOSI.
Kutani hi siku ra vu-15 ra n'hweti leyi, ku ta sungula Nkhuvo wa Xinkwa lexo-ke-comela wo tlangela mina HOSI, lowu wu nga ta dyiwa masiku ya 7.
Hi siku ro sungula ra nkhuvo lowu, mi fanele ku hlengeletana mi ndzi gandzela, mi nga tirhi ntirho na wun'we lowu tikaka.
Emasikwini lawa ya 7, mi fanele ku ndzi humesela magandzelo mina HOSI. Hi siku ra vu-7 mi ta tlhela mi hlengeletana mi ndzi gandzela; hi siku leri, mi nga tshuki mi tirha ntirho na wun'we lowu tikaka.
HOSI Xikwembu xi byela Muxe
ku ya tivisa Vaisraele marito ya xona lama nge: Loko mi ta va mi fikile etikweni leri ndzi mi nyikaka rona, kutani mi tshovela leswi mi swi byaleke, mi fanele ku teka xirhundzu xa leswi mi nga ta rhanga mi swi tshovela, mi ya na xona eka muprista.
Kutani hi siku leri landzaka ra Savata, muprista ú ta teka xirhundzu lexi, a ndzi widzela xona yi va nyiko ya mina leyo hlawuleka, leswaku ndzi ta mi tsakela.
Hi siku leri mi humesaka xirhundzu xa nyiko leyo hlawuleka, mi fanele ku ndzi tlhavela xinyimpfana xa khuna xa lembe rin'we lexi nga solekiki, xi va xa magandzelo lama hisiwaka.
Xinyimpfana lexi xi fanele ku humesiwa ni swintewana swimbirhi swa mapa lamanene lama pfanganyisiweke ni mafurha, leswaku ma va magandzelo lama hiseriwaka mina HOSI, lawa ku nun'hwela ka wona ku nga ta ndzi tsakisa; vhinyo leyi humesiwaka ni xinyimpfana lexi, yona yi ta va jomela rin'we.
Loko ku nga si fika siku leri mi tisaka ha rona magandzelo ya mina Xikwembu xa n'wina, mi nga tshuki mi dya swa nguva leyintshwa, xi nga va xinkwa, kumbe tindzhoho leti oxiweke, kumbe letimbisi. Nawu lowu mi fanele ku wu landza hilaha ku nga heriki, n'wina ni vatukulu va n'wina, hinkwako lomu mi nga ta va mi tshama kona.
Ku sukela siku leri mi ndzi tiselaka ha rona xirhundzu xa nyiko leyo hlawuleka, ri nga siku leri tlhandlamaka ra Savata, mi fanele ku hlayela mavhiki ya 7 lama heleleke.
Siku leri tlhandlamaka ra Savata ya vu-7, ri ta va ra vu-50; hi siku leri mi fanele ku ta ni swa nguva leyintshwa, mi ta ndzi humesela ha swona magandzelo ya swa le masin'wini.
Emutini wun'wana ni wun'wana, ku fanele ku huma swinkwa swimbirhi leswi swekiweke hi swintewana swimbirhi swa mapa lamanene lama cheriweke comela, leswaku swi ta va nyiko ya mina leyo hlawuleka eka leswi mi rhangeke hi swona mi tshovela.
Swinkwa leswi swi ta humesiwa ni swifuwo swa magandzelo lama hisiwaka, swi nga swinyimpfana swa 7 swa lembe rin'we leswi nga solekiki, ni xinkuzana xin'we, ni tinyimpfu timbirhi ta makhuna, ku humesiwa ni mapa ya swona ni vhinyo ya kona, leswaku ma va magandzelo lawa ku nun'hwela ka wona ku nga ta ndzi tsakisa mina HOSI.
Mi ta tlhava ni xiphongho xa lembe rin'we, xi va xa mhamba yo susa swidyoho, ni swinyimpfana swimbirhi swa makhuna swa lembe rin'we, swi va swa magandzelo ya xinakulobye.
Muprista ú ta teka swinyimpfana leswi, a ndzi widzela swona ni xinkwa xo endliwa hi leswi mi rhangeke hi swona ku tshovela; swinyimpfana leswi ni xinkwa lexi, swi hlawuleriwe mina HOSI leswaku swi va swa vaprista.
Hi siku roleri, mi fanele ku vitanana, mi hlengeletana mi ndzi gandzela, mi nga tirhi ntirho na wun'we lowu tikaka. Nawu lowu, mi fanele ku wu landza hinkwako lomu mi nga ta tshama kona, n'wina ni vatukulu va n'wina hilaha ku nga heriki.
Loko mi tshovela swa le masin'wini ya n'wina, mi nga tshoveli mi ya fika emakumu ka nsimu, naswona loko mi hetile ku tshovela, mi nga tlheli mi ya khwaja; siyani swin'wana, mi siyela swisiwana ni valuveri: Hi mina HOSI, Xikwembu xa n'wina.
HOSI Xikwembu xi byela Muxe
ku ya tivisa Vaisraele marito ya xona lama nge: Hi siku ro sungula ra n'hweti ya vu-7, mi fanele ku ba timhalamhala, mi vitanana, mi hlengeletana mi ndzi gandzela; leri i siku ro wisa lero hlawuleka, leri mi faneleke ku ndzi tsundzuka ha rona
mi nga tshuki mi tirha ntirho na wun'we lowu tikaka, kambe ndzi humeseleni magandzelo mina HOSI.
HOSI Xikwembu xi ku ka Muxe
Siku ra vu-10 ra n'hweti leyi ya vu-7 i siku ra ku basisa lava dyoheke. Hi siku leri, mi fanele ku titsona swakudya, mi hlengeletana mi ndzi gandzela, mi ndzi humesela magandzelo.
Mi nga tshuki mi tirha ntirho na wun'we esikwini rero, hikuva i siku leri mi basisiwaka ha rona swidyoho swa n'wina, emahlweni ka mina HOSI, Xikwembu xa n'wina.
Vanhu hinkwavo lava nga ta tshuka va dya swin'wana esikwini rero, va ta hlongoriwa va suka exikarhi ka va ka vona.
Naswona, un'wana ni un'wana loyi a tirhaka ntirho wihi na wihi hi siku leri, ndzi ta n'wi herisa a nyamalala exikarhi ka va ka vona.
Hi siku leri, mi nga tshuki mi tirha ntirho na wun'we: Nawu lowu, mi fanele ku wu landza, n'wina ni vatukulu va n'wina lomu mi nga ta va mi tshama kona, hilaha ku nga heriki.
Siku leri, ri ta va siku ro wisa ra Savata leri mi faneleke ku titsona swakudya ha rona, ku sukela madyambu ya siku ra vu-9 ra n'hweti leyi, ku ya fika madyambu ya siku leri tlhandlamaka.
HOSI Xikwembu xi byela Muxe
ku ya tivisa Vaisraele marito ya xona lama nge: Hi siku ra vu-15 ra n'hweti leyi ya vu-7, ku ta sungula Nkhuvo wa Mintsonga wo tlangela mina HOSI. Nkhuvo lowu, wu ta teka masiku ya 7
hi siku ro sungula ra wona, mi fanele ku hlengeletana mi ndzi gandzela, mi nga tirhi ntirho na wun'we lowu tikaka.
Emasikwini lawa ya 7 ya nkhuvo, mi fanele ku ndzi humesela magandzelo. Hi siku ra vu-8, mi ta tlhela mi hlengeletana mi ndzi gandzela, mi ndzi humesela ni magandzelo. Siku leri ra vu-8 i ra nhlengeletano leyo hlawuleka: Mi nga tshuki mi tirha ntirho na wun'we lowu tikaka.
Leyi hi yona minkhuvo leyi vekiweke yo tlangela mina HOSI. Hi masiku lawa ya minkhuvo, mi fanele ku vitanana, mi hlengeletana mi ndzi gandzela, mi ndzi humesela magandzelo lama hisiwaka, ni ya xinakulobye, ni ya swa le masin'wini, mi ma humesa ni vhinyo ya kona, hi masiku lama vekiweke
magandzelo lawa, ma tlhandlekela lawa mi ma humesaka hi siku ra Savata, ma tlhandlekela ni tinyiko ta n'wina, ni magandzelo hinkwawo lawa mi tibohaka hi ku hlambanya leswaku mi ta ma humesa, ni magandzelo hinkwawo lawa mi ngo ma humesa hi ku titwa, mi humesela mina HOSI.
Hi siku ra vu-15 ra n'hweti ya vu-7, loko mi ta va mi hlengeletile ntshovelo wa n'wina hinkwawo, mi fanele ku endla nkhuvo lowu nga ta teka masiku ya 7, mi tlangela mina HOSI. Siku ro sungula ra nkhuvo lowu, ni siku ra vu-8, ma ta va masiku ya Savata yo wisa.
Hi siku ro sungula ra nkhuvo, mi fanele ku kha mihandzu leyo saseka, mi tshova ni mincindzu, ni swiphundla, ni marhavi ya mirhi ya le minkoveni, kutani mi sungula ku cina mi tsaka emahlweni ka mina HOSI Xikwembu xa n'wina, ku kondza ku hela masiku ya 7.
Nkhuvo lowu wa ku tlangela mina HOSI, mi ta wu endla lembe rin'wana ni rin'wana, wu teka masiku ya 7 eka n'hweti ya vu-7. Nawu lowu, mi fanele ku wu landza, n'wina ni vatukulu va n'wina, hilaha ku nga heriki.
Emasikwini lawa ya 7, mi fanele ku tshama emintsongeni; un'wana ni un'wana loyi a nga Muisraele, a a tshame entsongeni
kutani na vona vatukulu va n'wina va ta swi tiva leswaku loko ndzi mi humesile etikweni ra Egipta n'wina Vaisraele, ndzi mi tshamisile emintsongeni: Hi mina HOSI, Xikwembu xa n'wina.
Hi ndlela leyi, Muxe a tivisa Vaisraele ta minkhuvo leyi vekiweke yo tlangela HOSI Xikwembu.
HOSI Xikwembu xi ku ka Muxe
Lerisa Vaisraele leswaku va ndzi tisela mafurha layo tenga lama humaka eka murhi wa mutlhwari, leswaku rivoni ri ta lumekiwa namadyambu siku rin'wana ni rin'wana.
Aroni ú ta ri veka ehandle ka xisirhelelo lexi sirhelelaka Areka ya Ntwanano eka Ntsonga lowo Hlawuleka, ri tshama ri ri karhi ri pfurha emahlweni ka mina HOSI ku sukela namadyambu ri kondza ri xa. Nawu lowu mi fanele ku wu hlayisa n'wina ni vatukulu va n'wina hilaha ku nga heriki.
Naswona Aroni ú fanele ku veketela timboni eka xitlhoma-timboni xa nsuku lowo tenga, ti tshama ti ri karhi ti pfurha masiku hinkwawo emahlweni ka mina HOSI.
U fanele ku lava mapa lamanene, u sweka swinkwa swa 12, xinkwa xin'wana ni xin'wana u xi sweka hi mapa ya swintewana swimbirhi.
Swinkwa leswi, u ta swi veka ehenhla ka tafula ra nsuku lowo tenga hi tinxaxa timbirhi, rixaxa rin'we ri va ni swinkwa swa 6.
Erixaxeni rin'wana ni rin'wana, u ta veka murhi lowu tengeke wa risuna wo suma swinkwa, lowu wu nga ta humeseriwa mina HOSI.
Aroni ú ta veketela swinkwa emahlweni ka mina a yimela Vaisraele siku rin'wana ni rin'wana ra Savata; ntwanano lowu wu ta tirha hilaha ku nga heriki.
Swinkwa leswi swi ta va swa Aroni ni vana va yena; va ta swi dyela exivandleni lexi hlawulekeke, hikuva swi ta va xiphemu lexo hlawuleka ngopfu lexi va nga ta hamba va nyikiwa xona hilaha ku nga heriki, eka magandzelo lama humeseriwaka mina HOSI.
X
X
va fika va n'wi veka leswaku a rindziwa ku kondza va tivisiwa leswi HOSI Xikwembu xi lavaka swona emhakeni leyi.
Kutani HOSI Xikwembu xi ku ka Muxe
Humesa munhu loyi a rhukaneke a ya ehandle ka mixaxa, u fika u byela vanhu lava va n'wi tweke leswaku va tlhandleka mavoko enhlokweni ya yena, kutani u lerisa ntshungu hinkwawo leswaku wu n'wi khandla hi maribye a fa.
Kutani u tivisa Vaisraele leswaku hinkwavo lava va rhuketelaka Xikwembu xa vona, va tivangela khombo.
Loyi a sandzaka vito ra mina HOSI, ú ta dlayiwa, ntshungu hinkwawo wu ta n'wi khandla hi maribye a fa; a nga va muluveri, kumbe Muisraele, loko a sandza vito ra mina, ú ta dlayiwa.
Munhu loyi a dlayaka un'wana, ú fanele ku dlayiwa na yena.
Loyi a dlayaka xifuwo xa un'wana munhu, ú fanele ku humesa xifuwo xo siva lexi feke; vutomi byi rihiwa hi vutomi.
Munhu loyi a lamataka munhu-kulobye, na yena ú fanele ku endliwa sweswi a nga endla loyi un'wana swona
Ku tshoveka ka rhambu swi rihiwa hi ku tshoveka ka rhambu, tihlo hi tihlo, tino hi tino; leswi a n'wi lamatiseke xiswona, na yena ú fanele ku lamatisiwa xiswona.
Loyi a dlayaka xifuwo xa un'wana munhu, ú fanele ku humesa xin'wana xo siva lexi feke; kasi loyi a dlayaka munhu un'wana, na yena ú fanele ku dlayiwa.
Eka munhu un'wana na un'wana, a nga va muluveri kumbe Muisraele, mi fanele ku tirhisa nawu wun'we: Hi mina HOSI, Xikwembu xa n'wina.
Hiloko Muxe a ya a ya tivisa Vaisraele marito lawa, kutani vona va teka loyi a rhukaneke, va n'wi humesela ehandle ka mixaxa, va fika va n'wi khandla hi maribye, a fa. Hi ndlela leyi, Vaisraele va endla hilaha HOSI Xikwembu xi leriseke Muxe hakona.
HOSI Xikwembu xi vulavula na Muxe entshaveni ya Sinayi, xi n'wi byela
ku ya tivisa Vaisraele marito ya xona lama nge: Loko mi ta va mi nghenile etikweni leri ndzi mi nyikaka rona, mi ta ndzi kombisa xichavo hi ku wisisa masimu ya n'wina, mi nga ma rimi hi lembe ra vu-7.
Mi nga rima masimu ya n'wina malembe ya 6, mi tshena ni mirhi ya n'wina ya vhinya, mi hlengeleta mihandzu ya kona
kambe lembe rin'wana ni rin'wana ra vu-7, ri ta va lembe ra Savata ra ku wisisa masimu; mi ta ndzi kombisa xichavo hi ku tshika ku rima masimu ya n'wina hi lembe rero, mi nga tsheni ni mirhi ya n'wina ya vhinya.
Leswi salaka swi timilela hi swoxe endzhaku ka ntshovelo wa lembe ra vu-6, mi nga tshuki mi swi tshovela; na yona mihandzu leyi nga ta sala yi huma emirhini ya n'wina ya vhinya leyi mi nga yi tshenangiki, mi nga tshuki mi yi hlengeleta, hikuva hi lembe rero mi fanele ku nyika masimu ya n'wina nkarhi wa ku wisa.
Hambiswiritano, leswi swi nga ta va kona elembeni leri ro wisisa masimu, mi ta dya swona n'wina, ni malandza ya n'wina ya xinuna ni ya xisati, ni vatirhi va n'wina lava mi va tholeke, ni vanhu lava luveleke exikarhi ka n'wina.
Naswona swifuwo swa n'wina ni swiharhi swa nhova swi ta dya hinkwaswo leswi nga ta va kona etikweni.
Ntsengo wa malembe ya 7, mi fanele ku wu andzisa hi 7, leswaku malembe ya kona hinkwawo ma endla 49.
Kutani hi siku ra vu-10 ra n'hweti ya vu-7, ri nga siku lerikulu ra ku susa swidyoho, mi ta ba timhalamhala etikweni ra n'wina hinkwaro.
Hi ndlela leyi, mi ta hlawulekisa lembe ra vu-50, mi tivisa vaaki hinkwavo va tiko leswaku va kumile ku ntshunxeka; ri ta va lembe leri vuriwaka ‘ra Jubili’, leri un'wana ni un'wana a nga ta tlhela a kuma masimu lawa a ma ri ya yena khale, a pfumeleriwa ni ku tlhelela endyangwini wa ka vona.
Lembe leri ra vu-50 i ra Jubili: Mi nga tshuki mi rima masimu ya n'wina, naswona mi nga tshuki mi tshovela leswi nga sala swi mila emasin'wini, kumbe ku hlengeleta mihandzu ya mirhi ya vhinya leyi nga tsheniwangiki.
I lembe ra Jubili, leri mi fanelaka ku ri hlawulekisa: Mi ta dya ntsena leswi nga ta va swi ri kona etikweni lembe rero.
Hi lembe leri ra Jubili, un'wana ni un'wana ú ta tlhela a kuma masimu lawa a ma ri ya yena khale.
Hikokwalaho, loko mi xaviselana swilo, mi nga tshuki mi kanganyisana.
Mi fanele ku xava kumbe ku xavisa masimu hi ku ya hi ntsengo wa malembe lama hundzeke ku sukela Jubili yo hetelela, ni ntsengo wa malembe ya ku tshovela lama ha saleke.
Loko Jubili leyi taka ya ha ri kule, nxavo wu fanele ku ya ehenhla; loko Jubili yi ri kusuhani, nxavo a wu ye ehansi, hikuva leswi xavisiwaka i ntsengo wa malembe lawa ku nga ta va na ntshovelo.
Mi nga tshuki mi kanganyisana emhakeni leyi, kambe mi fanele ku chava mina Xikwembu xa n'wina: Hi mina HOSI.
Hlayisani milawu ni swiletelo swa mina, mi hanya ha swona, kutani mi ta va ni ku rhula etikweni.
Tiko ra n'wina ri ta mi mirisela swakudya, kutani mi ta dya mi xurha, mi tshama mi hlayisekile.
Mi nga tshuka mi vutisa mi ku: ‘Leswi hi nga ta ka hi nga rimi hi lembe ra vu-7, xana hi ta dya yini, hikuva hi ta va hi nga tshovelanga nchumu?’
Hi lembe ra vu-6, ndzi ta mi rhumela minkateko, kutani tiko ra n'wina ri ta mi humesela swakudya swo ringana malembe manharhu.
Loko mi ya sungula ku rima hi lembe ra vu-8, mi ta va ma ha dya swa lembe ra vu-6, kutani mi ta swi dya mi kondza mi tshovela swa lembe ra vu-8.
Loko mi xavisa misava, mi nga yi xaviseli makumu, hikuva i ya mina; n'wina mi vanhu lava va ngo ta va famba, mi lo luvela eka mina.
Etikweni ra n'wina hinkwaro, ku fanele ku va ni ndlela yo kutsula masimu.
Loko un'wana wa Vaisraele a tshuka a wela evusiwaneni, kutani a xavisa masimu ya yena, un'wana wa ka vona loyi a nga muhlayisi wa yena ú ta ya a ya ma kutsula.
Munhu loyi a xaviseke masimu ya yena, a nga tshuka a pfumala muhlayisi, kambe a tlhela a kateka, a kuma leswi ringanaka ku ya kutsula masimu lawa.
Loko swi va tano, ú fanele ku hlayela malembe lama saleke ku ya fika eka lembe ra Jubili, kutani a hakela leswi ringanaka malembe lama saleke, hi kona muxavi wa masimu ya yena a nga ta n'wi tlherisela wona.
Loko a pfumala swo kutsula ha swona masimu ya yena, ma ta va ya loyi a ma xaveke ku kondza ku ya fika lembe ra Jubili. Hi lembe ra Jubili, masimu ma ta tlheriseriwa n'wini wa wona wa khale.
Loko munhu loyi a tshamaka emutini wo rhendzeriwa hi rirhangu a xavisa yindlu ya yena, a nga ha tlhela a yi kutsula loko ku nga si hundza tin'hweti ta 12; loko ku nga si hundza lembe leri heleleke, wa pfumeleriwa ku kutsula yindlu ya yena.
Kambe loko a nga yi kutsuli ku kondza ku hundza nkarhi wo ringana lembe, loyi a yi xaveke ú ta kuma yindlu yoleyo yi va ya yena ni vatukulu va yena hilaha ku nga heriki; naswona a yi nga tlherisiwi hambiloko ku fika lembe ra Jubili.
Loko ti ri tindlu ta le swimitaneni leswi nga biyeleriwangiki, tona ti fana ni masimu lama nga kona etikweni; ta kutsuriwa, naswona hi lembe ra Jubili ti tlheriseriwa vinyi va tona.
Hi tlhelo ra Valevhi, vona va pfumeleriwa ku kutsula tindlu ta vona leti nga mitini ya vona nkarhi wihi na wihi.
Loko Mulevhi un'wana a xavisa yindlu, kambe a nga ha tlheli a ya yi kutsula, yindlu yoleyo yi fanele ku tlherisiwa hi lembe ra Jubili, hikuva tindlu leti nga mitini ya Valevhi ti fanele ku tshama ti ri ta vona exikarhi ka Vaisraele.
Loko ma ri madyelo ya swifuwo lama rhendzeleke miti ya vona hinkwayo, wona ma nga tshuki ma xavisiwa; ma ta va ya vona hilaha ku nga heriki.
Loko un'wana wa Vaisraele a tshuka a wela evusiwaneni, a pfumala swo hanya hi swona, n'wi hlayiseni, mi n'wi khoma ku fana na muendzi kumbe muluveri.
Mi nga tshuki mi lava ntswalo eka leswi mi n'wi lombaka swona hi ndlela yihi kumbe yihi, kambe mi fanele ku chava mina Xikwembu xa n'wina, leswaku Muisraele wa ka n'wina a ta tshama exikarhi ka n'wina.
Loko mi n'wi lomba mali, mi nga tshuki mi lava ntswalo wa yona; ni loko mi n'wi nyika swakudya, mi nga tshuki mi n'wi hakerisa.
Hi mina HOSI Xikwembu xa n'wina. Ndzi mi humesile etikweni ra Egipta leswaku ndzi ta mi nyika tiko ra Kanana, ni leswaku ndzi ta va Xikwembu xa n'wina.
Loko Muisraele loyi a tshamaka kusuhi na wena a tshuka a wela evusiwaneni, kutani a ta a ta tixavisa eka wena, u nga tshuki u n'wi tirhisa ku fana ni hlonga.
A a tshame na wena ku fana ni munhu loyi u nga lo n'wi thola kunene kumbe muluveri, a ku tirhela ku kondza ku fika lembe ra Jubili.
Hi lembe ra Jubili, a a suke emutini wa wena, a tlhelela eka va ka vona, yena ni vana va yena, a ya tshama endzhakeni ya vakokwa wa yena.
Vaisraele i malandza ya mina lawa ndzi ma humeseke etikweni ra Egipta, hikokwalaho, va nga tshuki va xavisiwa va va mahlonga.
Mi nga tshuki mi va tirhisa hi tihanyi, kambe mi fanele ku chava mina Xikwembu xa n'wina.
Loko mi lava ku va ni mahlonga ya xinuna ni ya xisati, mi fanele ku ya mi ya ma xava exikarhi ka vamatiko lava va mi rhendzeleke.
Mi nga ha xava mahlonga hambi exikarhi ka vanhu va le handle lava va teke ni mindyangu ya vona va ta luvela exikarhi ka n'wina; vanhu vo tano va nga va mahlonga ya n'wina ya xiviri.
Mahlonga lawa, ma nga va ndzhaka ya n'wina leyi mi nga ta yi siyela vana va n'wina, leswaku ma va mahlonga ya vona hilaha ku nga heriki. Vanhu va le handle, mi nga va endla mahlonga ya n'wina, kambe Vaisraele va ka n'wina, vona mi nga tshuki mi va tirhisa hi tihanyi.
Munhu loyi a ngo va xi-ta-xi-famba, kumbe loyi a luveleke exikarhi ka n'wina, a nga tshuka a kateka a va ni rifuwo, kambe Muisraele loyi a akelaneke na yena a wela evusiwaneni, kutani a ya tixavisa eka munhu loyi wo ta a famba kumbe eka un'wana wa vana va muluveri loyi.
Loko a tixavisile, swa pfumeleriwa leswaku a ya a ya kutsuriwa; un'wana wa vamakwavo wa yena a nga ya a ya n'wi kutsula.
Hambi a ri un'wana wa vamakwavo wa tata wa yena kumbe un'wana wa vana va makwavo wa tata wa yena, kumbe un'wana wa va ka vona, a nga ya a ya n'wi kutsula; naswona hambi a ri yena a nga tikutsula loko o tshuka a katekile a va ni swa le mandleni.
Ú fanele ku ya a ya vulavula ni muxavi wa yena, va hlayela malembe lawa ma ha saleke ku ya fika eka Jubili leyi ya ha taka. Mali yo hakelela ku ntshunxiwa ka yena yi ta fambelana ni malembe lawa ma ha saleke ku ya fika eka Jubili. Malembe lawa a tshameke wona eka muxavi wa yena, wona ma hlayiwa wonge a a lo thoriwa.
X
X
Muisraele loyi a tixaviseke, ú fanele ku tekiwa ku fana na munhu loyi a thoriweke nkarhi wo ringana lembe rin'we; mi nga tshiki muxavi wa yena a n'wi tirhisa hi tihanyi mi ri karhi mi swi vona.
Loko a nga kutsuriwanga hi yin'wana ya tindlela leti, ú ta ntshunxiwa hi lembe ra Jubili, yena ni vana va yena.
Vaisraele, ndzi va teka va ri malandza ya mina lawa ndzi ma humeseke etikweni ra Egipta. Hi mina HOSI, Xikwembu xa n'wina.
Etikweni ra n'wina, mi nga tshuki mi tiendlela swikwembu swa hava, naswona mi nga tiyimiseli swifaniso swa swona, ni timhandze ta vugandzeri bya hava, kumbe ku sasekisa maribye mi gandzela wona. Hi mina HOSI, Xikwembu xa n'wina.
Mi fanele ku hlayisa masiku ya mina ya Savata, mi xixima ni xivandla xa mina lexo hlawuleka: Hi mina HOSI, Xikwembu xa n'wina.
Hlayisani milawu ya mina, mi yingisa ni swileriso swa mina, mi hanya ha swona.
Loko mi endla sweswo, ndzi ta mi nisela mpfula hi tinguva ta kona, kutani masimu ya n'wina ma ta humesa ntshovelo lowo tala, ni mirhi ya n'wina ya mihandzu yi ta tswala swinene.
Ntshovelo wa n'wina wu ta va wu tele ngopfu: Hi nkarhi wo kha mihandzu ya vhinya, mi ta va ma ha hula koroni, kasi na yona vhinya mi ta yi kha ku kondza ku ya fika xirimo. Mi ta va mi tshamisekile, mi dya mi xurha.
Ndzi ta endla leswaku ku va na ku rhula etikweni, kutani loko mi etlele, a mi nga chavisiwi hi nchumu; hambi swi ri swiharhi leswo dlaya ndzi ta swi susa etikweni, ni tinyimpi a ti nga mi ngheneli.
Mi ta kota ku hlongorisa valala va n'wina, mi va hlula hi fumu.
Vavanuna va ka n'wina va ntlhanu va nga hlongorisa valala va 100, kasi vavanuna va 100 va nga hlongorisa valala va 10 000; mi ta swi kota ku hlula valala va n'wina hi fumu.
Ndzi nga ka ndzi nga mi tshiki; ndzi ta endla leswaku mi va ni vana lavo tala, ndzi tlhela ndzi tiyisa ni ntwanano lowu ndzi wu endleke na n'wina.
Ntshovelo wa lembe rin'we, mi ta wu dya ku kondza ku fika ntshovelo wa lembe leri landzelaka; mi ta kala mi wu humesela eswitlatini leswaku mi ta kuma ndhawu ya ntshovelo lowuntshwa.
Xivandla lexi ndzi nga ta tshama eka xona, xi ta va exikarhi ka n'wina; ndzi nga ka ndzi nga hambani na n'wina.
Ndzi ta va kona exikarhi ka n'wina, ndzi va Xikwembu xa n'wina, na n'wina mi va vanhu va mina.
Hi mina HOSI, Xikwembu xa n'wina lexi xi mi humeseke etikweni ra Egipta, leswaku mi nga ha vi mahlonga ya Vaegipta. Ndzi susile mpingu lowu a mi rhwexiwile wona, leswaku na n'wina mi ta va vanhu exikarhi ka van'wana vanhu.
Kasi loko mi nga ndzi yingisi, ni loko mi tshika ku hanya hi swileriso swa mina
ni loko mi fularhela milawu ya mina, mi tihambanisa ni swiletelo swa mina, mi nga endli leswi ndzi mi lerisaka swona, kutani mi tshova ntwanano wa mina
ndzi ta mi endla leswi: Ndzi ta mi rhumela swilo swo chavisa ngopfu; mi ta va ni vuvabyi bya xifuva ni dari, byi mi dlaya mahlo byi mi heta ni matimba. Mi ta rima swilo leswi n'wina mi nga ta ka mi nga swi dyi, swi ta dyiwa hi valala va n'wina.
Ndzi ta mi tshika, kutani valala va n'wina va ta mi hlula; mi ta fumiwa hi vanhu lava va nga mi tsakeriki, mi ta tshama mi ri eku tsutsumeni mi nga hlongorisiwi hi munhu.
Loko hinkwaswo leswi swi nga endli leswaku mi ndzi yingisa, ndzi ta mi ba ku tlula ka 7, ndzi mi bela swidyoho swa n'wina.
Nkanu leyi endlaka leswaku mi tikurisa, ndzi ta yi herisa; ndzi ta pfala tilo ri tiya wonge i nsimbhi, ndzi nonon'hwisa misava yi tiya kukota koporo.
Mi ta tirha, kambe mi to tirhela mahala, hikuva masimu ya n'wina a ma nga humesi ntshovelo wo nyawula, ni mirhi ya n'wina ya mihandzu a yi nga tswali nchumu.
Loko mo ya emahlweni ni ku endla leswi ndzi nga swi laviki, mi ala ku ndzi yingisa, ndzi ta mi rhumela man'wana makhombo lama tlulaka layo sungula ka 7, hikwalaho ka swidyoho swa n'wina.
Ndzi ta rhumela swiharhi swa nhova exikarhi ka n'wina, kutani swi ta mi hetela vana, swi mi dlayela ni swifuwo swa n'wina; ku ta sala vanhu va nga ri vangani, kutani mabudula ya n'wina a ma nga ha pfhumbi.
Loko mo ka mi nga ndzi yingisi mina ndzi mi tshinyeke hi ndlela leyi, ni loko mi ya emahlweni mi endla leswi ndzi nga swi laviki
na mina ndzi ta endla leswi mi nga ta ka mi nga swi lavi; ndzi ta mi ba ka 7 ku tlula leswo sungula, hikwalaho ka swidyoho swa n'wina.
Leswi mi nga ta va mi tshovile ntwanano, ndzi ta rihisela hi ku mi rhumela tinyimpi. Loko mo ya mi ya hlengeletana emitini ya n'wina, ndzi ta mi vangela mintungu, mi tlhela mi nyiketiwa emavokweni ya valala va n'wina.
Swakudya swa n'wina ndzi ta swi hunguta swinene; vavasati va khume va ta sweka mbita yin'we, va mi phamela swona hi mpimo, kambe mi ta dya mi nga xurhi.
Loko hinkwaswo leswi swi nga endli leswaku mi ndzi yingisa, kambe mi ya emahlweni ni ku endla leswi ndzi nga swi laviki
na mina ndzi ta endla leswi mi nga ta ka mi nga swi lavi; ndzi ta mi ba ndzi hlundzukile, ndzi mi ba ka 7 ku tlula leswo sungula, hikwalaho ka swidyoho swa n'wina.
Mi ta pfumala swakudya mi kala mi dlaya vana va n'wina va xinuna ni va xisati mi dya nyama ya vona.
Ndzi ta herisa switsunga swa n'wina leswo hlawuleka, ndzi fayetela ni tialitari leti mi hiselaka eka tona mirhi ya risuna, ndzi mi dlaya ndzi cukumeta mintsumbu ya n'wina ehenhla ka mintsumbu ya swifaniso swa swikwembu swa n'wina swa hava. Mi ta va mi ndzi nyangatsile ngopfu
lero ndzi ta mbundzumuxela miti ya n'wina, ndzi herisa ni swivandla swa n'wina leswo hlawuleka; ni ku nun'hwela ka magandzelo ya n'wina a ku nga ha ndzi tsakisi.
Tiko ra n'wina ndzi ta ri onhetela; valala va n'wina lava va nga ta sala va tshama eka rona va ta hlamala swinene.
Ndzi ta mi vangela tinyimpi, ndzi mi hangalasa mi ya tshama exikarhi ka vamatiko. Etikweni ra n'wina ku ta sala ku nga ha ri na munhu, miti ya n'wina yi ta hundzuka marhumbi.
Loko n'wina mi ta va ma ha ri ematikweni ya valala va n'wina, tiko ra n'wina ri ta sala ri va na nkarhi lowunene wa Savata, ri wisa hi ku hetiseka, hikuva ku ta va ku nga ha ri na munhu eka rona.
Enkarhini lowu ri nga ta va ri nga ri na munhu, ri ta va ni ku wisa loku a ri nga ku kumi emasikwini ya n'wina ya Savata loko ma ha tshama eka rona.
Lava va nga ta va va ponile exikarhi ka n'wina, ndzi ta endla leswaku va tshama va ri ku chaveni kwale matikweni ya valala va n'wina. Loko va twa xo chakala, va ta suka va tsutsuma wonge vo va eku hlongorisiweni, va wa va nga hlongorisiwi hi munhu.
Va ta phijana va wa, wonge vo va eku balekeni ka nyimpi, kasi a ku na munhu loyi a va hlongorisaka. Mi ta pfumala ni matimba yo lwa ni valala va n'wina.
Mi ta fa mi hela ematikweni ya valala va n'wina.
Hinkwavo va ka n'wina lava va nga ta va va ponile va ta hela va nyamalala ematikweni ya valala va n'wina, va dlawela milandzu ya vona ni ya vatata wa vona, leyi na vona va feleke yona.
Hambiswiritano, vanhu lava va nga tshuka va tisola eka leswi va ndzi onheleke swona vona ni vatata wa vona, loko va vile ni tihanyi va nga endli leswi mina ndzi lavaka swona
kutani na mina ndzi endla leswi va nga swi laviki, ndzi va yisa ematikweni ya valala va vona. Naswona, vanhu lava va nga tlhela va hundzuka hi ku hetiseka, va hambana ni mikhuva ya vona leyo biha.
Loko vo endla sweswo, ndzi ta tsundzuka ntwanano lowu ndzi wu endleke na Yakobo ni lowu ndzi wu endleke na Isaka, ni lowu ndzi wu endleke na Abrahama, ndzi tsundzuka ni tiko ra vona.
Kambe va fanele ku rhanga va huma etikweni ri sala ri nga ha ri na munhu, leswaku ri ta kuma nkarhi wa rona wo wisa wa Savata, naswona va fanele ku biwa hikwalaho ka leswi va fularheleke swiletelo swa mina, va tshika ni milawu ya mina.
Hambiswiritano, loko va ri ematikweni ya valala va vona a ndzi nga va tshiki, kumbe ku nyangatseka ndzi va herisela makumu, hikuva sweswo swi nga herisa ntwanano lowu ndzi wu endleke na vona: Hi mina HOSI, Xikwembu xa vona.
Ndzi ta va twela vusiwana, ndzi tsundzuka ntwanano lowu ndzi wu endleke ni vatata wa vona loko ndzi va humesile etikweni ra Egipta, vamatiko va ri karhi va swi vona, leswaku ndzi ta va Xikwembu xa vona: Hi mina HOSI.
Leyi hi yona milawu ni swiletelo ni swileriso leswi HOSI Xikwembu xi swi nyikeke Muxe entshaveni ya Sinayi leswaku a ya swi fikisa eka Vaisraele.
HOSI Xikwembu xi vulavula na Muxe
xi n'wi byela marito ya xona lawa a faneleke ku ya ma fikisa eka Vaisraele, xi ku ka yena: Un'wana a nga tshuka a hetisa leswi a tshembiseke swona hi ku hlambanya hi ku ndzi tisela munhu mina HOSI. Loko swi va tano, wena u fanele ku veka mali leyi yi nga humesiwaka ematshan'wini ya munhu wa kona.
Loko ku tisiwa wanuna wa malembe ya le xikarhi ka 20 na 60, mali yo kutsula yi ta va tisilivhere ta 50.
Loko munhu wa kona a ri wansati wa malembe walawo, mali yo kutsula yi ta va tisilivhere ta 30.
Loko ku humesiwa munhu wa xinuna kumbe wa xisati wa le xikarhi ka malembe ya 5 ku ya fika 20, mali yo kutsula wa xinuna yi ta va tisilivhere ta 20, yo kutsula wa xisati yi ta va tisilivhere ta khume.
Vana lava nga xikarhi ka n'hweti yin'we ni malembe ya 5, loko a ri wa xinuna ú ta kutsuriwa hi mali ya tisilivhere ta 5, kasi wa xisati ú ta kutsuriwa hi tinharhu.
Munhu wa malembe ya 60 kumbe ku tlula, loko a ri wa xinuna ú ta kutsuriwa hi mali ya tisilivhere ta 15, kasi loko a ri wa xisati ú ta kutsuriwa hi tisilivhere ta khume.
Loko loyi a tiboheke hi ku hlambanya a ri xisiwana, a tsandzeka ku hakela mali leyi vekiweke, a a yise munhu loyi a n'wi humesaka eka muprista, kutani muprista ú ta fika a veka mali leyi loyi a hlambanyeke a nga ta yi kota.
Loko munhu a tibohile hi ku hlambanya ku ndzi humesela xin'wana xa swifuwo leswi vanhu va pfumeleriwaka ku ndzi humesela ha swona magandzelo, xifuwo xexo xi ta va xi hlawulekile.
A nga tshuki a xi kutsula hi xilo xin'wana, lexo saseka kumbe lexi nga sasekangiki. Loko a xi siva hi xifuwo xin'wana, swifuwo swa kona swi ta va swa mina hi vumbirhi bya swona.
Munhu loyi a tiboheke hi ku hlambanya, a nga ta ni xifuwo lexi nga tengangiki, lexi vanhu va nga pfumeleriwiki ku ndzi humesela magandzelo ha xona. Loko swi va tano, munhu wa kona ú fanele ku xi yisa eka muprista.
Endzhaku ka loko muprista a langutile leswi nkhensekaka ni leswi nga nkhensekiki eka xifuwo lexi, ú ta veka mali yo xi kutsula. Mali leyi vekiweke a ya ha hundzuluxiwi.
Loko n'wini wa xifuwo a lava ku xi kutsula, ú fanele ku humesa mali leyi muprista a vekeke yona, a tlhela a tlhandlekela hi xiphemu xa ⅕ xa mali ya kona.
Loko munhu a nyiketa yindlu ya yena eka mina HOSI, muprista ú ta veka mali yo yi kutsula, hi ku ya hi leswi nkhensekaka ni leswi nga nkhensekiki eka yindlu ya kona. Mali leyi vekiweke hi muprista yi nga tshuki yi hundzuluxiwa.
Loko munhu loyi a nyiketeke yindlu ya yena eka mina HOSI a lava ku yi kutsula, ú fanele ku humesa mali leyi vekiweke, a tlhandlekela hi xiphemu xa ⅕ xa mali ya kona. Kutani yindlu leyi yi ta tlhela yi va ya yena.
Loko munhu a humesa yin'wana ya masimu lawa a siyeriweke wona hi vatata wa yena a nyika mina HOSI, mali yo yi kutsula yi fanele ku fambelana ni mbewu leyi nga byariwaka ensin'wini ya kona; loko mbewu ya kona yi ri ya maxalana yo tata masaka ya 10, mali yo kutsula yi ta va tisilivhere ta 50.
Loko nsimu ya kona yi nyiketiwa eka mina HOSI lembe ra Jubili ra ha ku hela, mali yo yi kutsula yi ta va leyi heleleke.
Kambe loko munhu a nyiketa nsimu ya yena lembe ra Jubili ri hundzile khalenyana, muprista ú fanele ku veka mali yo kutsula hi ku ya hi malembe lama saleke ku ya fika eka Jubili leyi taka; mali ya kona yi fanele ku hungutiwa yi fambelana ni ntsengo wa malembe ya kona.
Loko n'wini wa nsimu a lava ku yi kutsula, ú fanele ku humesa mali leyi vekiweke, a tlhandlekela hi xiphemu xa ⅕ xa yona, kutani nsimu yi ta tlhela yi va ya yena.
Kambe loko a nga lavi ku yi kutsula, kumbe a yi xavisela munhu un'wana, a yi nga ha kutsuriwi ni siku ni rin'we.
Kutani loko ku fika lembe ra Jubili leri nsimu a yi ta fanela ku tlhelela eka n'wini wa yona, yi ta va ya mina HOSI, yi ta fana ni xilo lexi nyiketiweke makumu eka mina.
Loko munhu a nyiketa eka mina HOSI nsimu leyi a yi xaveke kunene, leyi a nga siyeriwangiki hi vatata wa yena
muprista ú fanele ku veka mali yo kutsula ha yona hi ku ya hi ntsengo wa malembe lawa ma ha saleke ku ya fika eka Jubili leyi taka, kutani loyi a nyiketaka nsimu ú fanele ku humesa mali hinkwayo siku rero; mali leyi yi hlawulekile, i ya mina HOSI.
Hi lembe ra Jubili nsimu yi fanele ku tlhelela eka loyi a yi xaviseke ro sungula, a nga munhu loyi vatata wa yena va n'wi siyeleke yona.
Mali yo kutsula ha yona yi fanele ku vekiwa hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka.
Swifuwo swa mativula i swa mina HOSI, hikokwalaho ku nga vi na loyi a nge ú lava ku swi nyiketa eka mina; yi nga va homu ya mativula, kumbe nyimpfu ya mativula, yo va ya mina hi nawu.
Kambe loko xifuwo xa kona xi ri lexi nga tengangiki, n'wini wa xona a nga xi kutsula hi mali leyi vekiweke, a tlhandlekela hi xiphemu xa ⅕ xa yona. Loko xi nga kutsuriwi, xi fanele ku xavisiwa hi mali ya kona leyi vekiweke.
Xilo xin'wana na xin'wana lexi munhu a nga na xona, ku nga va munhu kumbe homu kumbe nsimu leyi a siyeriweke yona hi vatata wa yena, loko a kala a xi nyiketa eka mina, xi nga tshuki xi xavisiwa kumbe ku kutsuriwa, hikuva hinkwaswo leswi nyiketiweke eka mina swi hlawuleke ngopfu.
Hambi a ri munhu, loko a nyiketiwile leswaku a dlayiwa, a nga tshuki a kutsuriwa, a a tekeriwe vutomi.
Vukhume hinkwabyo bya leswi milaka etikweni, i bya mina HOSI; byi nga va bya swa le masin'wini kumbe bya mihandzu ya mirhi ya n'wina, vukhume byebyo byi hlawuleriwe mina HOSI.
Loko munhu a lava ku kutsula byin'wana vukhume bya yena, ú fanele ku tlhandlekela xiphemu xa ⅕ eka mali yo kutsula ha yona.
Vukhume hinkwabyo bya swifuwo leswikulu ni leswitsongo, i bya mina HOSI. Loko swifuwo leswi nga tshangeni swi hlayiwa, xifuwo xin'wana ni xin'wana xa vukhume xi fanele ku hlawuleriwa mina.
N'wini wa xifuwo a nga fanelanga ku tiva loko xifuwo lexi xa vukhume xi hetisekile kumbe xi nga hetisekanga, naswona xifuwo xo tano a xi siviwi hi xin'wana. Loko munhu o endla sweswo, swifuwo swa kona swi ta va swa mina hi swimbirhi ka swona.
Leyi hi yona milawu leyi HOSI Xikwembu xi yi leriseke Muxe entshaveni ya Sinayi leswaku a ya yi byela Vaisraele.
Vana va Yakobo lava yeke etikweni ra Egipta na tata wa vona, va ri ni mindyangu ya vona, hi lava
Rhuveni, na Simiyoni, na Levhi, na Yuda
na Isakara, na Zebuloni, na Benjamini
na Dani, na Neftali, na Gadi, na Asere.
Vana va Yakobo ni vatukulu va yena hinkwavo a va ri 70, ku katsa na Yosefa loyi a ku ri khale a ri etikweni ra Egipta.
Swi fike laha Yosefa, ni vamakwavo hinkwavo, ni hinkwavo lava kuleke eminkarhini yoleyo, va hundzeke emisaveni.
Kambe vanhu va rixaka ra Israele va tswalelene va andza, ntsengo wa vona wu ya wu kula, matimba ya vona ma engeteleka ngopfu swinene, kutani va tata tiko hinkwaro.
Loko ku hundzile nkarhi, ku vekiwa hosi leyintshwa etikweni ra Egipta; hosi leyi a yi tivanga nchumu hi Yosefa
kutani yi ku ka vanhu va yona: Ma swi vona leswaku Vaisraele va sungula ku hi tlula hi ku tala ka vona ni matimba ya vona!
A hi va endleni hi mano leswaku va nga andzi ngopfu, hikuva loko va tala kutani nyimpi yi tshuka yi humelela, va ta yima ni valala va hina, va lwa na hina, kutani va ta suka etikweni va hi balekela.
Hiloko Vaegipta va veka valanguteri, leswaku va xanisa Vaisraele hi ku va rhwexa mintirho yo tika. Kutani Vaisraele va akela Faro miti ya Pitomu na Ramsese yo hlayisela tinhundzu ta yena eka yona.
HOSI Xikwembu xi vitana Muxe, xi vula-vula na yena xi ri eka Ntsonga lowo Hlawuleka, xi n'wi byela
ku ya vulavula ni Vaisraele, a ku ka vona: Loko un'wana wa n'wina a lava ka humesela HOSI Xikwembu magandzelo, ú fanele ku pambula xin'wana xa swifuwo swa yena leswikulu kumbe leswitsongo, a humesa xona.
Loko munhu a humesa magandzelo lama hisiwaka hi xin'wana xa swifuwo swa yena leswikulu, ú fanele ku hlawula nkuzi leyi nga solekiki, a ya yima na yona enyangweni ya Ntsonga lowo Hlawuleka, leswaku a ta tsakeriwa hi HOSI Xikwembu.
Kutani ú ta tlhandleka voko enhlokweni ya xifuwo xa magandzelo lama hisiwaka, leswaku xi ta n'wi yimela, xi va xo basisa swidyoho swa yena.
Kutani ú ta tlhava nkuzi emahlweni ka HOSI Xikwembu. Vaprista, va nga vana va Aroni, va ta teka ngati va yi humesela HOSI Xikwembu hi ku xuva ha yona alitari matlhelo hinkwawo, enyangweni ya Ntsonga lowo Hlawuleka.
Munhu wa kona ú ta yevula nkuzi ya magandzelo lama hisiwaka, a tsemelela nyama ya yona.
Kutani vana va muprista Aroni va ta tlhandleka tihunyi alitarini, va tshivela ndzilo
kutani va teka nyama leyi tsemeleriweke, ni nhloko, ni mafurha, va swi veketela ehenhla ka ndzilo lowu nga alitarini.
Loko swi ri swa le ndzeni ni manqina, swi fanele ku rhanga swi hlantswiwa. Kutani muprista ú ta hisa nyama hinkwayo alitarini. Lawa i magandzelo lama hisiwaka; hi yona mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Loko munhu a lava ku humesa magandzelo lama hisiwaka hi yin'wana ya tinyimpfu ta yena kumbe timbuti ta yena, ú fanele ku tlhava leyi nga solekiki ya xinuna.
Xifuwo xa kona a a xi tlhave emahlweni ka HOSI Xikwembu, hi tlhelo ra n'walungu ra alitari. Vaprista, va nga vana va Aroni, va ta teka ngati ya xifuwo, va xuva ha yona alitari matlhelo hinkwawo.
Loko a xi tsemelerile, muprista ú ta teka nyama ya kona, ni nhloko, ni mafurha, a swi veketela ehenhla ka ndzilo lowu nga alitarini.
Loko swi ri swa le ndzeni ni manqina, swona ú fanele ku rhanga a swi hlantswa. Kutani muprista ú ta teka nyama hinkwayo a yi hisa ehenhla ka alitari. Lawa i magandzelo lama hisiwaka; hi yona mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Loko munhu a lava ku humesela HOSI Xikwembu yin'wana ya tinyanyana, a endla ha yona magandzelo lama hisiwaka, ú fanele ku humesa matuva kumbe mavondlo ya matuva.
Muprista ú ta ya ni tuva ra kona alitarini, a fika a ri soholota nhamu, a khatlula nhloko a yi hisa, kutani a kamela ngati ya rona ematlhelo ya alitari.
N'winyi wa tuva ú ta teka chelele ra rona ni tinsiva, a swi cukumeta etaleni leri nga kusuhi ni alitari, hi tlhelo ra le vuxeni.
Kutani ú ta handzula tuva hi le xikarhi hi ku ri khoma hi timpiko, kambe a nga ri chaputi! Kutani muprista ú ta ri hisa endzilweni lowu nga henhla ka alitari. Lawa i magandzelo lama hisiwaka; hi yona mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Loko munhu a humesela HOSI Xikwembu magandzelo ya swa le masin'wini, ú fanele ku humesa mapa lamanene, a ma chela mafurha, a ma n'wan'wasela ni murhi wa risuna.
Kutani a ya na swona eka vaprista, va nga vana va Aroni, a fika a nusa mapa lama nga ni mafurha a tata xandla, kutani muprista ú ta swi hisa alitarini ni murhi hinkwawo wa risuna, swi va swo suma ha swona; hi yona mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Mapa lama saleke eka magandzelo lawa, ma ta va ya Aroni ni vana va yena; ma hlawulekile swinene, hikuva hi lawa ma saleke eka mhamba leyi hiseriwaka HOSI Xikwembu.
Loko mi humesa magandzelo ya swa le masin'wini hi leswi swekiweke kunene, humesani swimbhundzwa leswo-ke-comela leswi endliweke hi mapa lamanene lama cheriweke mafurha, kumbe mi humesa xinkwa xo oma lexo-ke-comela lexi totiweke mafurha.
Loko mi humesa magandzelo hi xinkwa lexi oxiweke kunene, a xi ve xa mapa lamanene, lama cheriweke mafurha, ku nga ri comela.
Mi ta xi phemelela, mi xi chela mafurha. Lawa hi wona magandzelo ya swa le masin'wini.
Loko mi humesa magandzelo ya swa le masin'wini hi xinkwa lexi katingiweke kunene, a xi ve xa mapa lamanene lama cheriweke mafurha.
Magandzelo ya swa le masin'wini lama endliweke hi swilo leswi ma endleriwa HOSI Xikwembu, mi ta ma yisa eka muprista, kutani yena a ya na wona alitarini
a fika a pambula swo suma ha swona, a swi hisa alitarini, yi va mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Swakudya leswi saleke eka magandzelo lawa, swi ta va swa Aroni ni vana va yena; swi hlawulekile swinene, hikuva hi leswi saleke eka mhamba leyi hiseriwaka HOSI Xikwembu.
Magandzelo hinkwawo ya swa le masin'wini lawa mi ma humeselaka HOSI Xikwembu ma nga tshuki ma cheriwa comela, hikuva a ma cheriwi comela kumbe vulombe loko mi hisela HOSI Xikwembu emhamba
mi nga chela loko mi humesela HOSI Xikwembu emagandzelo ya ntshovelo wo sungula, kambe mi nga tshuki mi swi hisa alitarini leswaku swi va mhamba yo nun'hwela.
Magandzelo ya n'wina hinkwawo ya swa le masin'wini, ma cheleni munyu. Mi nga tshuki mi rivala ku wu chela, hikuva munyu wu fanisa ntwanano wa n'wina ni Xikwembu xa n'wina, hikokwalaho wu cheleni minkarhi hinkwayo.
Loko mi humesela HOSI Xikwembu magandzelo ya swa le masin'wini hi swa ntshovelo wa n'wina wo sungula, mi fanele ku humesa tindzhoho leti katingiweke loko ta ha tsakama, kutani ti khuvutiwa.
Ehenhla ka tindzhoho leti, mi ta chela mafurha, mi n'wan'wasela ni murhi wa risuna. Lawa hi wona magandzelo ya swa le masin'wini.
Kutani muprista ú ta nusa tindzhoho leti ni mafurha ya kona, a ti hisa ni mirhi ya risuna hinkwato, a suma ha swona. Leyi hi yona mhamba leyi hiseriwaka HOSI Xikwembu.
Loko munhu a humesa magandzelo ya xinakulobye hi xin'wana xa swifuwo swa yena leswikulu, ú fanele ku pambula lexi nga solekiki xa xinuna kumbe xa xisati, a ya na xona emahlweni ka HOSI Xikwembu.
Kutani ú ta tlhandleka voko enhlokweni ya xifuwo enyangweni ya Ntsonga lowo Hlawuleka, a xi tlhavela kwalaho. Vaprista, va nga vana va Aroni, va ta teka ngati ya xifuwo, va xuva ha yona alitari matlhelo hinkwawo.
Eka magandzelo lawa ya xinakulobye, leswi a nga ta swi humesa yi va mhamba leyi hiseriwaka HOSI Xikwembu, i mpambani, ni mafurha hinkwawo lama khomaneke ni swa le ndzeni
ni tinso hi timbirhi ka tona, ni mafurha ya kona; tinso leti ti fanele ku tsemiwa swin'we ni tlhelo lero saseka ra xivindzi.
Kutani vana va Aroni va ta swi teka va swi hisa ehenhla ka alitari, swin'we ni magandzelo lama nga ta va ma ri endzilweni. Leyi i mhamba leyi hiseriwaka HOSI Xikwembu, leyi ku nun'hwela ka yona ku nga ta xi tsakisa.
Loko munhu a humesela HOSI Xikwembu magandzelo ya xinakulobye hi xin'wana xa swifuwo swa yena leswitsongo, ú fanele ku pambula xa xinuna kumbe xa xisati, lexi nga solekiki a humesa xona.
Loko lexi a humesaka xona yi ri nyimpfu, ú fanele ku ya na yona emahlweni ka HOSI Xikwembu
a fika a tlhandleka voko ra yena enhlokweni ya yona, a yi tlhava emahlweni ka Ntsonga lwo Hlawuleka, kutani vana va Aroni va ta teka ngati ya yona va xuva ha yona alitari matlhelo hinkwawo.
Eka magandzelo lawa ya xinakulobye, leswi munhu loyi a nga ta swi humesa swi va mhamba leyi hiseriwaka HOSI Xikwembu, hi leswi: Mafurha, ni ncila hinkwawo, wu tsemiwa hi le khondzweni, ni mpambani, ni mafurha hinkwawo lama khomaneke ni swa le ndzeni
ni tinso hi timbirhi ka tona, ni mafurha ya kona; tinso leti ti fanele ku tsemiwa swin'we ni tlhelo lero saseka ra xivindzi.
Kutani muprista ú ta hisa swilo leswi ehenhla ka alitari, swi va swakudya leswi swi humeseriwaka HOSI Xikwembu.
Loko munhu a humesa mbuti, ú fanele ku ya na yona emahlweni ka HOSI Xikwembu
a fika a tlhandleka voko ra yena enhlokweni ya yona, a yi tlhava emahlweni ka Ntsonga lowo Hlawuleka, kutani vana va Aroni va ta teka ngati ya yona, va xuva ha yona alitari matlhelo hinkwawo.
Leswi a fanelaka ku swi humesa leswaku swi va mhamba leyi hiseriwaka HOSI Xikwembu, hi leswi: Mpambani, ni mafurha hinkwawo lama khomaneke ni swa le ndzeni
ni tinso hi timbirhi ka tona, ni mafurha ya kona; tinso leti ti fanele ku tsemiwa swin'we ni tlhelo lero saseka ra xivindzi.
Kutani muprista ú ta swi hisa ehenhla ka alitari, swi va swakudya leswi hisiwaka, leswi ku nun'hwela ka swona ku tsakisaka. Mafurha hinkwawo i ya HOSI Xikwembu.
Hinkwako lomu mi nga ta va mi tshama kona, mi nga tshuki mi dya mafurha kumbe ngati. Nawu lowu, mi fanele ku wu landza, n'wina ni vatukulu va n'wina hilaha ku nga heriki.
Kutani HOSI Xikwembu xi byela Muxe
ku ya vulavula ni Vaisraele, a va tivisa marito ya xona lama nge: Munhu a nga tshuka a dyoha ku nga ri ha vomu, a endla xin'wana xa swilo leswi HOSI Xikwembu xi leriseke leswaku swi nga tshuki swi endliwa.
Loko loyi a dyoheke a ri Muprista lonkulu, nandzu wa kona wu khumba Vaisraele hinkwavo; hikokwalaho ú ta fanela ku humesela HOSI Xikwembu xinkuzana lexi nga solekiki, yi va mhamba yo susa xidyoho lexi a xi endleke.
U ta ta ni xinkuzana xexo enyangweni ya Ntsonga lowo Hlawuleka, a fika a tlhandleka voko ra yena enhlokweni ya xona, kutani a xi tlhavela kona, emahlweni ka HOSI Xikwembu.
Kutani Muprista Lonkulu loyi ú fanele ku teka ngatinyana ya xinkuzana, a nghena na yona eka Ntsonga lowo Hlawuleka
a fika emahlweni ka HOSI Xikwembu, a peta ritiho ra yena engatini ka 7, a ri karhi a yi n'watseka, a yi kongomisa etlhelweni ra xisirhelelo xa le xivandleni lexo hlawuleka
a tota yin'wana etimhondzweni ta alitari ya murhi wa risuna ni swinun'hweriso, leyi nge mahlweni ka HOSI Xikwembu, endzeni ka Ntsonga lowo Hlawuleka; ngati leyin'wana hinkwayo ya xinkuzana, ú ta yi chela ehansi ka alitari ya magandzelo lama hisiwaka, leyi nga nyangweni ya Ntsonga lowo Hlawuleka.
Ú fanele ku tsema mafurha hinkwawo ya xinkuzana xa mhamba yo susa swidyoho, a tsema ni mpambani, ni mafurha lama khomaneke ni swa le ndzeni
ni tinso hi timbirhi ka tona, ni mafurha ya kona; tinso leti ti fanele ku tsemiwa swin'we ni tlhelo lero saseka ra xivindzi
ku fana ni leswi va tsemisaka swona swa xifuwo xa magandzelo ya xinakulobye. Muprista ú fanele ku hisa swilo leswi hinkwaswo ehenhla ka alitari ya magandzelo lama hisiwaka
kambe dzovo ra xinkuzana, ni nyama leyin'wana, ni nhloko, ni manqina, ni swa le ndzeni, ni nswanyi
ú ta swi rhwala hinkwaswo, a huma na swona emixaxeni, a ya swi hisela exivandleni lexi tengeke, lexi minkuma ya magandzelo yi cheriwaka eka xona.
Ntshungu hinkwawo wa Vaisraele wu nga tshuka wu dyoha ku nga ri ha vomu, naswona wu nga swi tivi leswaku wu dyohile, hi ku endla xin'wana xa swilo leswi HOSI Xikwembu xi leriseke leswaku swi nga tshuki swi endliwa, kutani ntshungu wu tikuma wu ri ni nandzu.
Siku ntshungu wu swi tivaka leswaku wu dyohile, wu fanele ku humesa xinkuzana xa mhamba yo susa swidyoho, va ya na xona emahlweni ka Ntsonga lowo Hlawuleka
vakulukumba va kona va fika va tlhandleka mavoko enhlokweni ya xinkuzana lexi, kutani xinkuzana xi tlhaviwa emahlweni ka HOSI Xikwembu.
Muprista Lonkulu ú ta teka ngatinyana ya xinkuzana, a nghena na yona eka Ntsonga lowo Hlawuleka
a fika emahlweni ka HOSI Xikwembu, a peta ritiho ra yena engatini leyi ka 7, a ri karhi a yi n'watseka a yi kongomisa etlhelweni ra xisirhelelo
ú ta tota ngati yin'wana etimhondzweni ta alitari leyi yi nga ndzeni ka Ntsonga lowo Hlawuleka, emahlweni ka HOSI Xikwembu; kasi ngati leyin'wana hinkwayo, ú ta yi chela ehansi ka alitari ya magandzelo lama hisiwaka, leyi yi nga nyangweni ya Ntsonga lowo Hlawuleka.
Loko ma ri mafurha ya xinkuzana lexi, wona ú ta ma hisa hinkwawo ehenhla ka alitari.
Xinkuzana lexi, muprista ú ta xi humesa ku fana ni xinkuzana lexin'wana xa mhamba yo susa swidyoho, a basisa ntshungu ha xona, kutani wu ta rivaleriwa xidyoho xa wona.
Ú ta rhwala nyama ya xinkuzana lexi a huma na yona emixaxeni, a ya yi hisa ku fana ni nyama ya xinkuzana lexo sungula. Leyi hi yona mhamba yo susa swidyoho swa ntshungu.
Murhangeri a nga tshuka a dyoha ku nga ri ha vomu, a endla xin'wana xa swilo leswi HOSI Xikwembu xa yena xi leriseke leswaku swi nga tshuki swi endliwa, kutani a tikuma a ri ni nandzu.
Loko a tivisiwa xidyoho lexi a xi endleke, ú fanele ku ta ni xiphongho lexi nga solekiki leswaku a ta humesa magandzelo ha xona
a fika a tlhandleka voko ra yena enhlokweni ya xona, a xi tlhavela endhawini leyi va tlhavelaka eka yona swifuwo swa magandzelo lama hisiwaka, emahlweni ka HOSI Xikwembu. Leyi i mhamba yo susa swidyoho.
Kutani muprista ú ta teka ngatinyana ya xiphongho lexi xa mhamba yo susa swidyoho, a yi tota hi ritiho etimhondzweni ta alitari ya magandzelo lama hisiwaka; ngati leyin'wana hinkwayo, ú ta yi chela ehansi ka alitari leyi ya magandzelo lama hisiwaka.
Loko ma ri mafurha ya xiphongho, muprista ú ta ma hisa hinkwawo ehenhla ka alitari, ku fana ni mafurha ya xifuwo xa magandzelo ya xinakulobye. Hi ndlela leyi, muprista ú ta basisa swidyoho swa murhangeri loyi, kutani ú ta rivaleriwa swona.
Munhu ntsena, na yena a nga tshuka a dyoha ku nga ri ha vomu, a endla xin'wana xa swilo leswi HOSI Xikwembu xi leriseke leswaku swi nga tshuki swi endliwa; kutani a tikuma a ri ni nandzu.
Loko a tivisiwa xidyoho lexi a xi endleke, ú fanele ku ta ni mbuti ya thokazi leyi nga solekiki, a ta yi humesa yi va mhamba yo susa swidyoho swa yena
a fika a tlhandleka voko ra yena enhlokweni ya mbuti leyi ya mhamba yo susa swidyoho, a yi tlhavela endhawini leyi va tlhavelaka eka yona swifuwo swa magandzelo lama hisiwaka.
Kutani muprista ú ta teka ngatinyana ya mbuti leyi, a yi tota hi ritiho etimhondzweni ta alitari ya magandzelo lama hisiwaka; ngati leyin'wana hinkwayo, ú ta yi chela ehansi ka alitari.
Munhu wa kona ú fanele ku tsema mafurha hinkwawo ya mbuti, ku fana ni leswi va tsemisaka swona mafurha ya xifuwo xa magandzelo ya xinakulobye. Kutani muprista ú ta teka mafurha lawa, a ma hisa ehenhla ka alitari, ma va mhamba leyi ku nun'hwela ka yona ku nga ta tsakisa HOSI Xikwembu. Hi ndlela leyi, muprista ú ta va a basisile munhu wa kona, kutani ú ta rivaleriwa swidyoho swa yena.
Loko a ta ni nyimpfu ku ta humesa ha yona mhamba yo susa swidyoho, nyimpfu ya kona yi fanele ku va leyi nga solekiki ya xisati.
Ú ta fika a tlhandleka voko ra yena enhlokweni ya nyimpfu leyi ya mhamba yo susa swidyoho, a yi tlhavela endhawini leyi va tlhavelaka eka yona swifuwo swa magandzelo lama hisiwaka.
Kutani muprista ú ta teka ngatinyana ya nyimpfu leyi ya mhamba yo susa swidyoho, a yi tota hi ritiho etimhondzweni ta alitari ya magandzelo lama hisiwaka; ngati leyin'wana hinkwayo, ú ta yi chela ehansi ka alitari.
Munhu wa kona ú fanele ku tsema mafurha hinkwawo ya nyimpfu leyi, ku fana ni leswi va tsemisaka swona mafurha ya nyimpfu ya magandzelo ya xinakulobye. Kutani muprista ú ta teka mafurha lawa, a ma hisa ehenhla ka alitari, laha magandzelo lama humeseriwaka HOSI Xikwembu ma hiseriwaka kona. Hi ndlela leyi, muprista ú ta va a basisile munhu wa kona, kutani ú ta rivaleriwa swidyoho leswi a swi endleke.
Loko munhu a vitaniwa ehubyeni ku ya nyika vumbhoni bya mahaka leyi a yi voneke loko yi humelela kumbe leyi a yi tivaka, kambe a yi fihla, ú ni xidyoho, kutani ú fanele ku rhwala nandzu wa yena.
Kumbe munhu a nga tshuka a khumba xilo lexi nyameke xo fana ni ntsumbu wa xiharhi, kumbe wa xifuwo, kumbe wa xihadyana xin'wana; hambiloko a nga swi tivi, ú nyamisiwile kutani ú ni nandzu.
Kumbe munhu un'wana a nga tshuka a khumbile thyaka rihi na rihi ra vanhu leri nyamisaka; hambiloko a nga swi tivi leswaku ú khumbile swin'wana, siku a swi tivaka ú ta va ni nandzu.
Kumbe munhu a nga tshuka a tiboha hi ku hlambanya leswaku a ta endla swin'wana, swi nga va leswo biha kumbe leswinene, kutani a nga rhangi hi ku tiehleketa swinene; ku nga va ku hlambanya kwihi na kwihi loku vanhu va nga tibohaka ha kona va nga tiehleketanga. Hambiloko xidyoho xa yena a nga xi tivi, siku a byeriwaka xona, ú ta va ni nandzu.
Loko munhu a tivangerile wun'wana wa milandzu leyi, ú ta fanela ku pfumela leswaku ú dyohile
kutani a humesela HOSI Xikwembu mhamba leyi nga ta susa xidyoho lexi; a nga humesa xifuwo lexitsongo xa xisati, xo fana ni nyimpfu kumbe mbuti. Kutani muprista ú ta n'wi basisa exidyohweni lexi a xi endleke.
Munhu wa kona a nga tshuka a pfumala xifuwo lexitsongo xo susa ha xona xidyoho lexi a xi endleke. Loko swi ri tano, ú ta humesela HOSI Xikwembu matuva mambirhi kumbe mavondlo mambirhi ya matuva, rin'we ri va ra mhamba yo susa swidyoho, lerin'wana ri va ra magandzelo lama hisiwaka.
Ú ta ta ni matuva lawa eka muprista, kutani muprista ú ta rhanga a humesa lera mhamba yo susa swidyoho; ú ta ri soholota nhamu, kambe a nga tsemi nhloko ya rona.
Kutani ú ta teka ngatinyana ya tuva leri ra mhamba yo susa swidyoho, a xuva ha yona lomu matlhelo ka alitari; ngati leyin'wana hinkwayo, ú ta yi kamela ehansi ka alitari; leyi hi yona mhamba yo susa swidyoho.
Tuva lera vumbirhi, muprista ú ta humesa ha rona magandzelo lama hisiwaka, hi ku ya hi nawu wa kona. Hi ndlela leyi, muprista ú ta va a basisile munhu loyi, kutani ú ta rivaleriwa swidyoho leswi a swi endleke.
Loko munhu loyi a pfumala matuva mambirhi kumbe mavondlo mambirhi ya matuva yo susa ha wona xidyoho lexi a xi endleke, a nga humesa xintewana xin'we xa mapa lamanene yi va mhamba yo susa swidyoho leswi a swi endleke; mapa lawa, ma nga tshuki ma cheriwa mafurha kumbe murhi wa risuna, hikuva i mhamba yo susa swidyoho.
Munhu wa kona ú fanele ku yisa mapa lawa eka muprista, kutani muprista ú ta nusa yo tata xandla, ma va yo suma ha wona, a ma hisa alitarini, swin'we ni magandzelo lama hiseriwaka HOSI Xikwembu; leyi i mhamba yo susa swidyoho.
Hi ndlela leyi, muprista ú ta basisa munhu loyi eka xidyoho xihi na xihi lexi a xi endleke, kutani ú ta rivaleriwa. Mapa lawa ya saleke, ma ta va ya muprista, ku fana ni loko ku humesiwa magandzelo ya swa le masin'wini.
HOSI Xikwembu xi ku ka Muxe
Munhu a nga tshuka a dyoha, kambe ku nga ri ha vomu, a rivala ku humesela mina Hosi mihlengo leyo hlawuleka. Munhu wo tano, ú fanele ku humesa rin'wana ra makhuna ya ntlhambi wa yena leri nga solekiki, ra nxavo lowu vekiwaka hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka; ú ta ta ni khuna leri, ri va gandzelo ro riha nandzu wa yena.
Tlhandlakambirhi, ú fanele ku humesa mihlengo leyi a a rivele ku yi humesa, a tlhandlekela hi xiphemu xa ⅕ xa nxavo wa kona, a ya nyika muprista. Muprista ú ta n'wi basisa hi khuna ra gandzelo ro riha milandzu, kutani ú ta rivaleriwa nandzu wa yena.
Munhu loyi a dyoheke, kambe ku nga ri ha vomu, a endla xin'wana xa swilo leswi ndzi leriseke leswaku swi nga tshuki swi endliwa, ú ni nandzu; kutani ú fanele ku wu rhwala
a pambula rin'wana ra makhuna ya ntlhambi wa yena, leri nga solekiki, ra nxavo wo ringana ni wa xifuwo xa magandzelo yo riha milandzu, kutani a ri yisa eka muprista. Muprista ú ta basisa munhu loyi, kutani ú ta rivaleriwa xihoxo lexi a xi endleke ku nga ri ha vomu.
Munhu loyi ú ni nandzu emahlweni ka mina HOSI, kutani lawa hi wona magandzelo yo riha nandzu wa kona.
HOSI Xikwembu xi ku ka Muxe
Munhu a nga tshuka a dyoha, a kumeka a nga tshembekanga eka mina HOSI, hi ku va a kanganyisile munhukulobye; a nga va a ala ku tlherisa leswi va lombaneke swona, kumbe leswi va khomisaneke swona, kumbe a n'wi dyelela, kumbe ku n'wi xanisa.
Naswona a nga va a thumbhile swin'wana leswi lahlekeke, kambe a hemba a ku, a nga swi tivi, a tlhela a tiyisa mavunwa ya yena hi ku hlambanya; kumbe a nga va a endlile xin'wana xa leswi dyohisaka vanhu.
Loko munhu a tshuka a tivangele nandzu hi ku dyoha, ú fanele ku tlherisa leswi a swi kumeke hi ku dyelela, kumbe hi ku xanisa van'wana, kumbe leswi a a khomisiwile swona, kumbe leswi a swi lahlekile kutani yena a swi thumbha
kumbe xilo xihi na xihi lexi a hlambanyeke a hemba a ku a nga xi tivi. Siku leri a humesaka magandzelo yo riha, ú fanele ku tlherisela swilo leswi hinkwaswo eka vinyi va swona, a tlhandlekela hi xiphemu xa ⅕ xa nxavo wa swona.
Ú fanele ku pambula khuna rin'we leri nga solekiki entlhambini wa yena, a ri yisa eka muprista leswaku ri va mhamba yo riha nandzu wa yena eka mina HOSI; nxavo wa khuna ra kona wu fanele ku ringana ni wa xifuwo xa magandzelo yo riha milandzu.
Muprista ú ta n'wi basisa emahlweni ka mina, kutani ú ta rivaleriwa hinkwaswo leswi a nga vaka a tivangele nandzu hi ku endla swona.
Kutani HOSI Xikwembu xi byela Muxe
ku ya vulavula na Aroni ni vana va yena, a va lerisa a ku: Nawu hi tlhelo ra magandzelo lama hisiwaka hi lowu: Nyama ya xifuwo xa kona yi fanele ku tshama endzilweni wa le alitarini vusiku hinkwabyo wu ri karhi wu hlanganyetiwa, ri ko ri xa.
Muprista ú fanele ku ambala hembe ya yena ya ntsembyani ni xiburukwana xa ntsembyani xo tisiva ha xona, a teka nkuma lowu saleke alitarini loko ku hisiwa magandzelo, a wu chela kusuhi ni alitari.
Loko a hetile, ú fanele ku hluvula leswi a swi ambaleke, a ambala swin'wana, kutani a olela nkuma lowu, a wu yisa ehandle ka mixaxa exivandleni lexi tengeke.
Ndzilo wa le alitarini wu fanele ku hlanganyetiwa leswaku wu nga timeki. Mpundzu wun'wana ni wun'wana, muprista ú ta tlhandleka tihunyi tin'wana, a veketela nyama ya magandzelo lama hisiwaka ehenhla ka tona, a hisa ni mafurha ya magandzelo ya xinakulobye.
Ndzilo wu fanele ku tshama wu ri karhi wu pfurha alitarini, wu nga tshuki wu timeka.
Hi tlhelo ra magandzelo ya swa le masin'wini, nawu wa kona hi lowu: Vana va Aroni hi vona va nga ta humesela HOSI Xikwembu magandzelo ya swa le masin'wini, emahlweni ka alitari.
Un'wana wa vona ú ta teka mapa lamanene ya magandzelo ya swa le masin'wini, a ma nusa ni mafurha ya kona a tata xandla, kutani a ma hisa alitarini ni murhi hinkwawo wa risuna, swi va swo suma ha swona; ku nun'hwela ka swona ku ta tsakisa HOSI Xikwembu.
Mapa lama salaka ma ta dyiwa hi Aroni ni vana va yena; ma fanele ku endla xinkwa lexo-ke-comela, lexi nga ta dyeriwa exivandleni lexi hlawulekeke, ku nga xivaveni xa Ntsonga lowo Hlawuleka.
Loko va sweka xinkwa lexi, va nga tshuki va chela comela. Xinkwa lexi i xiphemu lexi va fanelaka ku nyikiwa xona eka leswi hiseriwaka HOSI Xikwembu; xi hlawulekile swinene, xi fana ni mhamba yo susa swidyoho kumbe magandzelo yo riha milandzu.
Xinkwa lexi xi ta dyiwa hi vana va xinuna va ka Aroni, hi ku landza nawu lowu mi vekeriweke wona hi tlhelo ra magandzelo lama hiseriwaka HOSI Xikwembu. Nawu lowu wu boha n'wina ni vatukulu va n'wina hilaha ku nga heriki. Un'wana ni un'wana loyi a nga ta khumba xinkwa lexi, ú ta hundzuka loyi a hlawulekeke.
HOSI Xikwembu xi ku ka Muxe
Siku leri Aroni ni vana va yena va cheriwaka mafurha enhlokweni, va fanele ku humesela HOSI Xikwembu magandzelo hi swilo leswi: xintewana xin'we xa mapa lamanene, wu nga mpimo lowu ringanaka ni mapa ya magandzelo ya siku rin'wana ni rin'wana; a va humese hafu nimpundzu, hafu leyin'wana nimadyambu.
Mapa lawa ma fanele ku pfuviwa ni mafurha, ma oxiwa ma endla xinkwa lexi nga ta phemeleriwa ku fana ni xa magandzelo ya swa le masin'wini, kutani xi hisiwa; ku nun'hwela ka xona ku ta tsakisa HOSI Xikwembu.
Loyi a fanelaka ku hisa xinkwa lexi exikarhi ka vana va Aroni, hi loyi a nga ta cheriwa mafurha enhlokweni leswaku a teka ntirho wa Aroni. Xinkwa lexi xi fanele ku humesiwa hinkwaxo, xi hiseriwa HOSI Xikwembu hi ku landza nawu lowu nga ta ka wu nga hundzuki.
Leswi vaprista va humesaka ha swona magandzelo ya vona ya swa le masin'wini, swi fanele ku hisiwa hinkwaswo, ku nga dyiwi nchumu eka swona.
HOSI Xikwembu xi byela Muxe
ku ya vulavula na Aroni ni vana va yena, a ku ka vona: Nawu hi tlhelo ra mhamba yo susa swidyoho hi lowu: Xifuwo xa mhamba yo susa swidyoho xi fanele ku tlhaveriwa endhawini leyi ku tlhaveriwaka eka yona xifuwo xa magandzelo lama hisiwaka. Mhamba leyi yi hlawulekile swinene.
Muprista loyi a nga ta fambisa ntirho wa mhamba yo susa swidyoho, hi yena ntsena loyi a nga ta dya nyama ya kona, a yi dyela exivandleni lexi hlawulekeke, ku nga xivaveni xa Ntsonga lowo Hlawuleka.
Xilo xin'wana ni xin'wana lexi nga ta khumbana ni nyama ya xifuwo xa kona, xi ta hundzuka lexi hlawulekeke. Loko ngati ya kona yo tshuka yi tlhambukela exiambalweni, xiambalo xexo xi fanele ku ya hlantsweriwa exivandleni lexi hlawulekeke.
Mbita leyi yi nga ta va yi swekile nyama, yi fanele ku fayeteriwa; kasi loko nyama ya kona yi swekiwile hi poto, poto ra kona ri fanele ku hariwa swinene, ri hlantswiwa ri basa.
Nyama leyi yi ta dyiwa hi wanuna un'wana ni un'wana loyi a nga muprista; yi hlawulekile swinene.
Nyama ya xifuwo xa mhamba yo susa swidyoho lexi ngati ya xona yi yisiweke eka Ntsonga lowo Hlawuleka ku ya basisa swidyoho exivandleni lexi hlawulekeke, yi nga tshuki yi dyiwa, yi fanele ku hisiwa hinkwayo.
Nawu hi tlhelo ra magandzelo yo riha milandzu, ma nga lawa ya hlawulekeke ngopfu, hi lowu
Xifuwo xa kona xi fanele ku tlhaveriwa endhawini leyi ku tlhaveriwaka eka yona xifuwo xa magandzelo lama hisiwaka, kutani ngati ya xona yi tirhisiwa ku xuva alitari matlhelo hinkwawo.
Mafurha ya xona hinkwawo ma fanele ku tsemiwa, wu nga ncila, ni mafurha lama khomaneke ni swa le ndzeni
ni tinso hi timbirhi ka tona, ni mafurha ya kona; tinso leti ti fanele ku tsemiwa swin'we ni tlhelo lero saseka ra xivindzi.
Muprista ú ta hisa swilo leswi ehenhla ka alitari, a swi hisela HOSI Xikwembu; lawa i magandzelo yo riha milandzu.
Wanuna un'wana ni un'wana loyi a nga muprista a nga dya nyama ya xifuwo xa kona, yi dyeriwa exivandleni lexi hlawulekeke, hikuva yi hlawulekile ngopfu.
Nawu hi tlhelo ra magandzelo yo riha milandzu, wu fana ni wa mhamba yo susa swidyoho: Nyama ya xifuwo xa kona i ya muprista loyi a basisaka swidyoho ha xona.
Loko munhu a humesa magandzelo lama hisiwaka, dzovo ra xifuwo xa kona ri ta va ra muprista loyi a fambiseke ntirho wa magandzelo.
Muprista loyi a fambisaka ntirho wa magandzelo ya swa le masin'wini, ú ta kuma leswi swekiweke kunene, kumbe leswi oxiweke kumbe leswi katingiweke.
Kasi mapa ya magandzelo ya swa le masin'wini, lama cheriweke mafurha kumbe lama nga cheriwangiki, ma ta va ya vaprista hinkwavo, va phakeriwa mimpimo leyi ringanaka.
Nawu hi tlhelo ra magandzelo ya xinakulobye, lawa munhu a nga ma humeselaka HOSI Xikwembu, hi lowu
Loko magandzelo lawa munhu wa kona a ma humesaka ma ri ya ku nkhensa Xikwembu, ú fanele ku tlhandlekela hi swimbhundzwa leswo-ke-comela leswi cheriweke mafurha, ni xinkwa lexo oma lexo-ke-comela lexi totiweke mafurha, ni swimbhundzwa swa mapa lamanene lama pfuviweke ni mafurha.
Tlhandlakambirhi, ú fanele ku ma humesa ni swimbhundzwa swin'wana leswi cheriweke comela.
Eka swinkwa leswi ni swimbhundzwa leswi, a a pambule xin'we-xin'we, yi va nyiko leyi humeseriwaka HOSI Xikwembu; leswi swi ta va swa muprista loyi a nga ta fambisa ntirho wo xuva hi ngati ya xifuwo xa magandzelo lawa ya xinakulobye.
Nyama ya magandzelo ya xinakulobye lawa munhu a nkhensaka Xikwembu ha wona, yi fanele ku dyiwa yi hela hi siku leri a ma humesaka ha rona; a nga tshuki a siya yin'wana ku kondza ku fika mpundzu wa siku leri tlhandlamaka.
Kambe loko magandzelo ya kona ma ri lawa a tiboheke hi ku hlambanya leswaku ú ta ma humesa, kumbe lawa a ngo ma humesa hi ku titwa, nyama ya xifuwo xa kona yi nga ha dyiwa siku leri a ma humesaka ha rona, kutani leyi salaka yi nga hetisiwa siku leri tlhandlamaka.
Kambe loko hi siku ra vunharhu ko tshuka ku va ni nyama leyi ya ha saleke, yona yi fanele ku hisiwa.
Loko nyama leyi nga ta va ya ha sele hi siku ra vunharhu, yo dyiwa, loyi a humesaka magandzelo ya kona ya xinakulobye a nge nkhensiwi, swi ta tekiwa wonge a nga humesanga nchumu; sweswo swa yila, loyi a dyaka nyama ya kona ú ta va a tivangele nandzu.
Vanhu hinkwavo lava tengeke, va nga dya nyama
ya magandzelo ya xinakulobye lama humeseriwaka HOSI Xikwembu, kambe munhu loyi a dyaka nyama leyi enkarhini lowu a nga tengangiki, ú fanele ku hlongoriwa a suka exikarhi ka va ka vona.
Munhu a nga tshuka a khumbana ni xilo lexi nga tengangiki; ku nga va thyaka ra vanhu, kumbe xiharhi lexi nga tengangiki, kumbe xilo xihi na xihi lexi yilaka hi ku ka xi nga tenganga; loko munhu wo tano o dya nyama ya xifuwo xa magandzelo ya xinakulobye lama humeseriwaka HOSI Xikwembu, ú fanele ku hlongoriwa a suka exikarhi ka va ka vona.
HOSI Xikwembu xi byela Muxe
ku ya vulavula na Vaisraele, a ku ka vona: Mi nga tshuki mi dya mafurha, ma nga va ya homu kumbe ya nyimpfu kumbe ya mbuti.
Hambi ma ri mafurha ya xifuwo lexi nga lo tifela hi xoxe, kumbe lexi dlayiweke hi swivandzana, mi nga tshuki mi dya, kambe mi nga endla swin'wana ha wona.
Munhu un'wana ni un'wana loyi a dyaka mafurha ya xifuwo lexi vanhu va nga xi tlhavaka va humesela HOSI Xikwembu magandzelo ha xona, ú fanele ku hlongoriwa a suka exikarhi ka va ka vona.
Hinkwako lomu mi akeke kona, mi nga tshuki mi dya ngati ya tinyanyana kumbe ya swifuwo.
Un'wana ni un'wana loyi a dyaka ngati, yi nga va yihi kumbe yihi, ú fanele ku hlongoriwa a suka exikarhi ka va ka vona.
HOSI Xikwembu xi byela Muxe
ku ya vulavula na Vaisraele, a ku ka vona: Loko munhu a lava ku humesela HOSI Xikwembu magandzelo ya xinakulobye, ú fanele ku pambula swin'wana swa magandzelo lawa a ma humesaka
a swi yisa eka HOSI Xikwembu hi voko ra yena, swi va swa magandzelo lama hisiwaka; ú ta yisa mafurha, a yisa ni xifuva lexi xi nga ta widzeriwa HOSI Xikwembu, xi va nyiko ya xona leyo hlawuleka.
Muprista ú ta hisa mafurha ya kona ehenhla ka alitari, kasi xifuva xi ta va xa Aroni ni vana va yena.
Nenge wa xinene wa xifuwo xa magandzelo ya xinakulobye wu ta nyikiwa muprista
loyi a nga ta fambisa ntirho wo xuva hi ngati ni wa ku hisa mafurha. Exikarhi ka vana va Aroni, hi yena loyi a nga ta kuma nenge lowu, wu va wa yena.
Xifuva xa nyiko leyo hlawuleka ni nenge lowu humesiwaka wu va nyiko, swi fanele ku va swa muprista Aroni ni vana va yena; swi ta pamburiwa eka magandzelo ya xinakulobye ya Vaisraele, hi ku landza nawu lowu wu nga ta va boha hilaha ku nga heriki.
Lexi i xiphemu xa Aroni ni vana va yena lexi pamburiwaka eka magandzelo lama hiseriwaka HOSI Xikwembu; va hlawuleriwile xona siku va vekiweke entirhweni wa vuprista leswaku va ta tirhela HOSI Xikwembu.
Esikwini leri ra ku cheriwa ka vona mafurha enhlokweni, HOSI Xikwembu xi lerisile leswaku Vaisraele va hamba va va nyika xiphemu lexi; vaprista va fanele ku nyikiwa xona hilaha ku nga heriki.
Leyi hi yona milawu ya magandzelo lama hisiwaka, ni ya magandzelo ya swa le masin'wini, ni ya timhamba to susa swidyoho, ni ya magandzelo yo riha milandzu, ni ya magandzelo ya siku ra ku vekiwa ka vaprista, ni ya magandzelo ya xinakulobye.
Muxe ú nyikiwile yona hi HOSI Xikwembu entshaveni ya Sinayi, siku xi leriseke Vaisraele leswaku va xi humesela magandzelo, loko va ri emananga ya Sinayi.
Kutani HOSI Xikwembu xi ku ka Muxe
Tana na Aroni ni vana va yena enyangweni ya Ntsonga lowo Hlawuleka, u teka ni swiambalo swa vuprista, ni mafurha yo tola, ni xinkuzana xa mhamba yo susa swidyoho, ni makhuna mambirhi, ni xirhundzu xa swinkwa leswo-ke-comela
u vitana ni ntshungu hinkwawo wa Vaisraele, wu ta hlengeletana enyangweni.
Kavaloko Muxe a endla hilaha HOSI Xikwembu xi n'wi leriseke hakona, kutani ntshungu wa Vaisraele wu hlengeletana enyangweni ya Ntsonga lowo Hlawuleka.
Kutani Muxe a ku ka vona: Leswi hi swona leswi HOSI Xikwembu xi leriseke leswaku swi endliwa.
Kutani Muxe a vitana Aroni ni vana va yena, a va hlambisa hi mati
kutani a ambexa Aroni ehembe, a n'wi khama hi vamba, a n'wi ambexa ni nguvu leyo leha, a tlhandleka efodi ehenhla, a tlhela a n'wi khama hi vamba ra yona.
Kutani a ambexa Aroni xincekana xa le xifuveni, a nghenisa Urimi na Thumimi eka xona
a n'wi ambexa xihuku enhlokweni, emahlweni ka xona a bohelela harhi leyo hlawuleka ya nsuku ya xiphepherhele, hilaha HOSI Xikwembu xi n'wi leriseke hakona.
Kutani Muxe a teka mafurha yo tola, a tota Ntsonga lowo Hlawuleka ni swingolongondzwana swa wona hinkwaswo, a swi hlawulekisa
kutani a teka mafurhanyana a xuva alitari ha wona ka 7, a tlhela a yi tota, a tota ni swibya swa yona hinkwaswo, ni sambelo ni xikhatelo xa rona, a swi hlawulekisa.
Kutani a teka mafurha man'wana, a chela enhlokweni ya Aroni, a n'wi tota a n'wi hlawulekisa.
Kutani Muxe a vitana vana va Aroni, a va ambexa tihembe, a va khama hi mavamba, a va boha swihuku leswitsongo etinhlokweni, hilaha HOSI Xikwembu xi n'wi leriseke hakona.
Muxe a ta ni xinkuzana xa mhamba yo susa swidyoho, Aroni ni vana va yena va tlhandleka mavoko ya vona enhlokweni ya xinkuzana lexi.
Kutani Muxe a tlhava xinkuzana, a teka ngatinyana ya xona, a peta ritiho a tota etimhondzweni leti nga tinhleni ta alitari, yi va mhamba yo susa swidyoho; leyin'wana ngati a yi chela ehansi ka alitari. Hi ndlela leyi, Muxe a hlawulekisa alitari ni ku yi basisa.
Muxe a tsema mafurha hinkwawo lama khomaneke ni swa le ndzeni, a tsema ni tlhelo lero saseka ra xivindzi, ni tinso hi timbirhi ka tona, ni mafurha ya kona, kutani a swi hisa ehenhla ka alitari.
Kambe nyama hinkwayo ya xinkuzana, ni dzovo ra xona, ni nswanyi, Muxe a swi teka a ya swi hisa ehandle ka mixaxa, hilaha HOSI Xikwembu xi n'wi leriseke hakona.
Kutani Muxe a ta ni khuna ra magandzelo lama hisiwaka. Aroni ni vana va yena va tlhandleka mavoko ya vona enhlokweni ya rona
kutani Muxe a tlhava khuna leri, a teka ngati ya rona, a xuva ha yona alitari matlhelo hinkwawo.
Loko khuna ri tsemeleriwile, Muxe a hisa nyama ya kona, ni nhloko, ni mafurha.
Swa le ndzeni ni manqina, Muxe ú rhange hi ku swi hlantswa a nga si swi hisa ni nyama leyin'wana hinkwayo ehenhla ka alitari. Lawa hi wona magandzelo lama hiseriwaka HOSI Xikwembu, lawa ku nun'hwela ka wona ku xi tsakisaka, hilaha xi leriseke Muxe hakona.
Kutani Muxe a tisa khuna lerin'wana, ri nga ra ku vekiwa ka vaprista; Aroni ni vana va yena va tlhandleka mavoko ya vona enhlokweni ya rona
kutani Muxe a ri tlhava, a teka ngatinyana ya rona, a tota Aroni emakumu ka ndleve ya yena ya xinene, ni le khudzwini ra voko ra xinene, ni le khudzwini ra nenge wa xinene.
Vana va Aroni na vona va vitaniwa, kutani Muxe a teka ngatinyana, a va tota emakumu ka ndleve ya xinene, ni le khudzwini ra voko ra xinene, ni le khudzwini ra nenge wa xinene; ngati leyin'wana, Muxe a xuva ha yona alitari matlhelo hinkwawo.
Kutani Muxe a tsema mafurha, ni ncila, ni mafurha hinkwawo lama khomaneke ni swa le ndzeni, a tsema ni tlhelo lero saseka ra xivindzi, ni tinso hi timbirhi ka tona, ni mafurha ya kona, a tsema ni nenge wa xinene.
Kutani exirhundzwini xa leswo-ke-comela leswi nga mahlweni ka HOSI Xikwembu, Muxe a pambula ximbhundzwa xin'we, ni xinkwa xin'we lexi totiweke mafurha, ni xinkwa xin'we lexo oma, a swi tlhandleka ehenhla ka mafurha ni nenge lowa xinene
a swi teka hinkwaswo a khomisa Aroni ni vana va yena, leswaku va widzela HOSI Xikwembu swi va nyiko leyo hlawuleka.
Kutani Muxe a tlhela a swi teka emavokweni ya vona, a swi katsa ni magandzelo lama hisiwaka, ma nga ya ku vekiwa ka vaprista, kutani a swi hisa ehenhla ka alitari, yi va mhamba leyi hiseriwaka HOSI Xikwembu, leyi ku nun'hwela ka yona ku xi tsakisaka.
Kutani Muxe a teka xifuva, a widzela HOSI Xikwembu leswaku yi va nyiko ya xona leyo hlawuleka; xifuva lexi, hi xona xiphemu lexi Muxe a kumeke xona eka xifuwo lexi tlhaveriweke ku vekiwa ka vaprista, hilaha HOSI Xikwembu xi n'wi leriseke hakona.
Kutani Muxe a teka mafurhanyana yo tola ni ngatinyana eka leyi nga alitarini, a xuva Aroni ni vana va yena, ni swiambalo swa vona swa vuprista; hi ndlela leyi, Muxe a hlawulekisa Aroni ni vana va yena, ni swiambalo swa vona swa vuprista.
Kutani Muxe a byela Aroni ni vana va yena, a ku ka vona: Mi fanele ku sweka nyama enyangweni ya Ntsonga lowo Hlawuleka, mi yi dyela kwalaho ni swinkwa leswi nga xirhundzwini xa magandzelo ya ku vekiwa ka n'wina, hilaha HOSI Xikwembu xi leriseke hakona, xi ku: ‘Swi ta dyiwa hi Aroni ni vana va yena.’
Nyama leyi nga ta sala ni swinkwa leswi nga ta sala, swi hiseni!
Ntirho wa ku vekiwa ka n'wina wu ta teka masiku ya 7; hikokwalaho mi nga tshuki mi suka enyangweni ya Ntsonga lowo Hlawuleka, masiku lawa ya 7 ma kondza ma hela.
Leswi endliweke namuntlha, hi swona leswi HOSI Xikwembu xi swi leriseke hi tlhelo ra ku basisiwa ka n'wina.
Hi masiku lawa ya 7, vusiku ni nhlekanhi, mi fanele ku tshama enyangweni ya Ntsonga lowo Hlawuleka mi ri karhi mi endla leswi HOSI Xikwembu xi swi leriseke; loko swi nga ri tano, mi ta fa. Hi swona leswi ndzi nga lerisiwa swona.
Kutani Aroni ni vana va yena va endla hinkwaswo leswi HOSI Xikwembu xi va leriseke swona hi nomo wa Muxe.
Hi siku ra vu-8, Muxe a vitana Aroni ni vana va yena, swin'we ni vakulukumba va Israele
kutani a ku ka Aroni: Tana ni xinkuzana xa mhamba yo susa swidyoho, ni khuna ra magandzelo lama hisiwaka, swi va leswo saseka hi swimbirhi ka swona, leswaku u ta swi humesela HOSI Xikwembu
u byela ni Vaisraele leswaku va ta ni leswi: Xiphongho xa mhamba yo susa swidyoho, ni rhole ni xinyimpfana, swi va leswi nga solekiki swa lembe rin'we, swa magandzelo lama hisiwaka
ni homu ni khuna, swi va swa magandzelo ya xinakulobye lama nga ta humeseriwa HOSI Xikwembu, ni mapa ya magandzelo ya swa le masin'wini lama cheriweke mafurha. Leswi swa laveka, hikuva HOSI Xikwembu xi ta tikomba eka vona namuntlha.
Kutani va ta ni leswi Muxe a va leriseke swona, va fika va yima emahlweni ka Ntsonga lowo Hlawuleka; ntshungu hinkwawo wu hlengeletana emahlweni ka HOSI Xikwembu
kutani Muxe a ku: HOSI Xikwembu xi mi lerisile ku endla leswi hinkwaswo leswaku ku kwetsima ka xona ku ta tikomba eka n'wina.
Muxe a ku ka Aroni: Tshinela kusuhi ni alitari, u ta humesa mhamba ya wena yo susa swidyoho ni magandzelo ya wena lama hisiwaka, leswaku u tibasisa, u basisa ni Vaisraele. Kutani u ta humesa ni magandzelo ya Vaisraele, u va basisa ha wona, hilaha HOSI Xikwembu xi leriseke hakona.
Kavaloko Aroni a tshinela kusuhi ni alitari, a tlhava xinkuzana xa mhamba ya yena yo susa swidyoho
kutani vana va yena va n'wi kanga telela ngati, a peta ritiho ra yena engatini leyi, a yi tota etimhondzweni ta alitari; ngati leyin'wana a yi chela ehansi ka alitari
kutani a tsema mafurha ya xinkuzana xa mhamba yo susa swidyoho a tsema ni tinso ta xona, ni tlhelo lero saseka ra xivindzi, a swi hisa ehenhla ka alitari, hilaha HOSI Xikwembu xi leriseke hakona.
Nyama ya xinkuzana lexi ni dzovo ra xona, a swi teka, a ya swi hisa ehandle ka mixaxa.
Kutani a tlhava xifuwo xa magandzelo lama hisiwaka; vana va yena va n'wi nyiketa ngati ya xona, kutani a xuva ha yona alitari matlhelo hinkwawo
va n'wi nyiketa ni nyama leyi tsemeleriweke ya xifuwo, ni nhloko ya xona, a swi hisa ehenhla ka alitari.
A a rhange a hlantswa swa le ndzeni ni manqina, kutani a swi hisa ehenhla ka alitari, swin'we ni nyama leyin'wana ya magandzelo.
Kutani Aroni a humesa magandzelo ya Vaisraele: A ta ni xiphongho xa Vaisraele xa mhamba yo susa swidyoho, a xi tlhava, yi va mhamba ya vona yo susa swidyoho leyi fanaka ni ya yena.
Kutani a humesa xifuwo xa magandzelo lama hisiwaka, a xi lulamisa hi nawu wa kona.
Endzhaku ka swona, a humesa mapa ya magandzelo ya swa le masin'wini, a nusa yo tata xandla a ma hisa ehenhla ka alitari, a tlhandleka eka magandzelo lama hisiwaka ya nimixo.
Kutani a tlhava homu ni khuna, swi va swa magandzelo ya xinakulobye ya Vaisraele; vana va yena va n'wi nyiketa ngati, a xuva ha yona alitari matlhelo hinkwavo
va teka ni mafurha ya homu ni ya khuna, ni ncila wa khuna, ni mpambani, ni tinso, ni tlhelo lero saseka ra xivindzi
va swi tlhandleka ehenhla ka nyama ya swifuva, kutani Aroni a hisa mafurha alitarini
loko swi ri swifuva ni nenge wa xinene, Aroni a swi widzela HOSI Xikwembu, swi va nyiko leyo hlawuleka, hilaha Muxe a leriseke hakona.
Loko Aroni a hetile ku humesa mhamba yo susa swidyoho, ni magandzelo lama hisiwaka, ni magandzelo ya xinakulobye, a tlakusa mavoko, a katekisa Vaisraele, kutani a xika alitarini.
Kavaloko Muxe na Aroni va nghena eka Ntsonga lowo Hlawuleka. Loko va huma, va tlhela va katekisa Vaisraele, kutani ku kwetsima ka HOSI Xikwembu ku tikomba eka ntshungu hinkwawo.
Kutani ku ta ndzilo lowu humaka eka HOSI Xikwembu, wu hisa nyama ya magandzelo ni mafurha hinkwawo ehenhla ka alitari. Loko Vaisraele va vona sweswo, va ba huwa leyikulu, kutani va nkhinsama, va korhamela hansi.
Siku rin'wana, Nadabu na Abihu, vana va Aroni, va teka swimbitana swa vona, va oka ndzilo, va chela ni murhi wa risuna, va humesela HOSI Xikwembu magandzelo; ndzilo lowu, a wu nga ri wona lowu HOSI Xikwembu xi va leriseke wona.
Hiloko ku ta ndzilo lowu humaka eka HOSI Xikwembu, wu fika wu va hisa, va fela kwalaho mahlweni ka HOSI Xikwembu.
Kutani Muxe a ku ka Aroni: Leswi hi swona HOSI Xikwembu a xi vula swona loko xi ku: ‘Lava va tshinelaka kusuhi na mina, va fanele ku ndzi chava, Vaisraele hinkwavo va fanele ku ndzi dzunisa.’  Loko a ri Aroni, a tikhoma a miyela.
Kutani Muxe a vitana Mixaele na Elisafani, vana va Uziele makwa Aroni wa xinuna, a ku ka vona: Tanani, mi ta rhwala vamakwenu, mi va susa laha xivandleni lexo hlawuleka, mi va yisa ehandle ka mixaxa.
Kavaloko va tshinela, va rhwala vamakwavo hi swiambalo swa vona, va va yisa ehandle ka mixaxa, hilaha Muxe a leriseke hakona.
Kutani Muxe a byela Aroni ni vana va yena Eliyazara na Itamara, a ku: Mi nga tshuki mi rila nkosi lowu; mi nga tshiki misisi ya n'wina yi hangalaka, kumbe ku handzulela swiambalo swa n'wina. Loko mo endla sweswo, mi ta fa, mi tlhela mi endla leswaku HOSI Xikwembu xi hlundzukela ntshungu hinkwawo. Loko va ri Vaisraele lavan'wana, vona va nga rila nkosi wa lava dlayiweke hi ndzilo lowu humaka eka HOSI Xikwembu.
Naswona mi nga tshuki mi suka laha nyangweni ya Ntsonga lowo Hlawuleka; loko mo suka, mi ta fa, hikuva mi totiwile mafurha ya HOSI Xikwembu. Kutani Aroni ni vana va yena va endla hilaha Muxe a va leriseke hakona.
HOSI Xikwembu xi vulavula na Aroni, xi ku
Wena ni vana va wena, mi nga tshuki mi ya nghena eka Ntsonga lowo Hlawuleka loko mi nwile vhinyo kumbe byala, hikuva mi nga fa. Nawu lowu mi fanele ku wu landzelela, n'wina ni vatukulu va n'wina, hilaha ku nga heriki.
Mi fanele ku tiva ku hambana exikarhi ka leswi hlawulekeke ni leswi nga hlawulekangiki, mi tiva ni ku hambana exikarhi ka leswi nyameke ni leswi tengeke.
Naswona, mi fanele ku dyondzisa Vaisraele milawu hinkwayo leyi ndzi va byeleke yona hi nomo wa Muxe.
Kutani Muxe a vulavula na Aroni ni vana va yena lava saleke, Eliyazara na Itamara, a ku ka vona: Leswi swi saleke eka magandzelo ya swa le masin'wini lama hiseriweke HOSI Xikwembu, swi tekeni, mi ya swi dyela kusuhi ni alitari swi nga cheriwanga comela, hikuva swi hlawulekile ngopfu.
Mi fanele ku swi dyela endhawini leyi hlawulekeke, wena ni vana va wena, hikuva i xiphemu lexi mi kumaka xona eka leswi hiseriwaka HOSI Xikwembu; sweswo hi leswi ndzi lerisiweke swona.
Kambe loko xi ri xifuva lexi widzeriweke HOSI Xikwembu ni nenge lowu wu humesiweke wu va nyiko, mi nga swi dyela endhawini yin'wana ni yin'wana leyi tengeke, wena ni vana va wena, hikuva swona i xiphemu lexi mi nyikiwaka xona, xi huma eka magandzelo ya xinakulobye ya Vaisraele.
Vaisraele va ta hamba va humesa nenge ni xifuva xa nyiko leyo hlawuleka, loko va tisa mafurha lama hisiwaka; xifuva xi ta widzeriwa HOSI Xikwembu, xi va nyiko leyo hlawuleka. Minkarhi hinkwayo, wena ni vana va wena, mi ta nyikiwa swilo leswi, hilaha HOSI Xikwembu xi leriseke hakona.
Muxe a vutisa hi tlhelo ra xiphongho xa mhamba yo susa swidyoho, kutani a kuma leswaku xi hisiwile. Hiloko a hlundzukela Eliyazara na Itamara, vana va Aroni lava va ha saleke, a ku ka vona
Hikwalaho ka yini mi nga dyanga nyama ya xiphongho xa mhamba yo susa swidyoho, mi yi dyela exivandleni lexo hlawuleka, xana? Nyama ya mhamba leyi yi hlawulekile swinene; mi nyikiwile yona leswaku mi ta susa ha yona swidyoho swa ntshungu wa Vaisraele, mi va basisa emahlweni ka HOSI Xikwembu.
Leswi ngati ya xiphongho yi nga yisiwangiki endzeni ka Ntsonga lowo Hlawuleka, a mi fanele mi dye nyama ya kona endzeni ka Ntsonga, exivandleni lexi hlawulekeke, hilaha ndzi mi leriseke hakona.
Aroni a hlamula Muxe, a ku: Vona, namuntlha va humesile mhamba ya vona yo susa swidyoho, ni magandzelo ya vona lama hisiwaka emahlweni ka HOSI Xikwembu, kambe sweswo a swi sivelanga khombo leri ri ndzi humeleleke. Xana loko a ndzi lo dya nyama ya mhamba yo susa swidyoho namuntlha, a swi ta va swi tsakisile HOSI Xikwembu xana?
Loko Muxe a twa marito lawa, a nga ha vulanga nchumu.
HOSI Xikwembu xi byela Muxe na Aroni
ku ya vulavula ni Vaisraele, va va tivisa marito ya xona lama nge: Exikarhi ka swiharhi hinkwaswo leswi hanyaka laha misaveni, leswi mi nga swi dyaka hi leswi
Mi nga dya xiharhi xin'wana ni xin'wana lexi swinyondzwana swa xona swi avaneke hi le xikarhi, naswona swi ri leswi gayelaka.
Hambiswiritano, exikarhi ka swiharhi leswi gayelaka kumbe leswi swinyondzwana swa swona swi avaneke, leswi mi nga fanelangiki ku swi dya hi leswi: I kamela; ya gayela, kambe eka n'wina a yi ve leyi nga tengangiki, hikuva a yi na swinyondzwana leswi avaneke
ni mbila; ya gayela, kambe eka n'wina a yi ve leyi nga tengangiki, hikuva a yi na swinyondzwana leswi avaneke
ni mpfundla; wa gayela, kambe eka n'wina a wu ve lowu nga tengangiki, hikuva a wu na swinyondzwana leswi avaneke
ni nguluve; yi ni swinyondzwana leswi avaneke hi le xikarhi, kambe eka n'wina a yi ve leyi nga tengangiki, hikuva a yi gayeli.
Mi nga tshuki mi dya nyama ya swiharhi leswi, ni loko swi file, mi nga tshuki mi swi khumba; eka n'wina a swi ve leswi nga tengangiki.
Exikarhi ka swilo hinkwaswo leswi hanyaka ematini, ku nga va elwandle kumbe emilambyeni, mi nga dya ntsena leswi nga ni swicapila ni mahakatimba.
Kambe hinkwaswo leswi hanyaka elwandle kumbe enambyeni, swihadyana leswitsongo kumbe swiharhi leswikulu, loko swi nga ri na swicapila ni mahakatimba, ku dya swona swa yila.
Minkarhi hinkwayo, ku dya nyama ya swona swi ta yila eka n'wina, hambi ku ri ku swi khumba loko swi file, swa yila.
Ku dya xilo xihi na xihi lexi hanyaka ematini, lexi nga riki na swicapila ni mahakatimba, swa yila eka n'wina.
Exikarhi ka tinyanyana, leti ti yilaka ku ti dya hi leti: I magama, ni makoti, ni tinkhozi
ni swimhungu, ni van'warikapanyana hi ku ya hi tinxaka-xaka ta vona
ni mawukuwuku hinkwawo hi ku ya hi tinxaka-xaka ta wona
ni tiyimbhu, ni tibyatsu, ni man'an'ana, ni makhuhunu hi ku ya hi tinxaka-xaka ta wona
ni swinkhovha, ni masekwa ya nhova, ni marhandzala
ni maphikuphiku, ni minkorho, ni mincololwani
ni magumba, ni tinghondho hi tinxaka-xaka ta tona; ni vagogosani, ni vamangadyana.
Switsotswana hinkwaswo leswi nga ni timpapa ni milenge ya mune, ku dya swona swa yila eka n'wina.
Eka swona, mi nga dya ntsena leswi nga ni tincondzo to tlula ha tona.
Leswi mi nga swi dyaka hi leswi: Tinxaka hinkwato ta tinjiya to kota magerere, ni marhida, ni tithagavele, ni timherhavunguvungu.
Kambe switsotswana hinkwaswo leswi ngo va ni timpapa ni milenge ntsena, ku dya swona swa yila eka n'wina.
Swiharhi leswi hinkwaswo swi nga mi nyamisa; un'wana ni un'wana loyi a swi khumbaka loko swi file, siku rero ú ta va a nga tenganga ri ko ri pela
naswona un'wana ni un'wana loyi a swi rhwalaka loko swi file, ú ta fanela ku hlantswa swiambalo swa yena; hambiswiritano, ú ta va a nga tenganga ri ko ri pela.
Xiharhi xin'wana ni xin'wana lexi swinyondzwana swa xona swi nga avanangiki hi le xikarhi, kumbe lexi nga gayeliki, eka n'wina a xi ve lexi nga tengangiki. Un'wana ni un'wana loyi a xi khumbaka, ú ta va a nga tenganga.
Naswona, swiharhi hinkwaswo swa milenge ya mune leswi nga riki na swinyondzwana, eka n'wina a swi ve leswi nga tengangiki; un'wana ni un'wana loyi a swi khumbaka loko swi file, siku rero ú ta va a nga tenganga dyambu ri ko ri pela
loyi a swi rhwalaka loko swi file, ú fanele ku hlantswa swiambalo swa yena; hambiswiritano ú ta va a nga tenganga dyambu ri ko ri pela. Eka n'wina, swiharhi leswi a swi ve leswi nga tengangiki.
Exikarhi ka swihadyana leswi tateke misava, leswi nga tengangiki eka n'wina hi leswi: Timfukuzani, ni makondlo, ni minkwahle hi tinxaka-xaka ta yona
ni swipululu, ni magwavava, ni minkolombyani, leyikulu ni leyitsongo, ni timpfani.
Exikarhi ka swihadyana hinkwaswo, leswi hi swona leswi nga tengangiki eka n'wina. Un'wana ni un'wana loyi a swi khumbaka loko swi file, siku rero ú ta va a nga tenganga dyambu ri ko ri pela.
Loko xin'wana xa swihadyana leswi xi fa, kutani xi wela ehenhla ka xilo lexi vatliweke kunene, kumbe lexi nga lo rhungiwa, kumbe xa dzovo kumbe saka, kumbe xin'wana xo fana na sweswo lexi tirhisiwaka emutini, xilo xexo xi fanele ku hoxiwa ematini; hambiswiritano xi ta va xi nga tenganga dyambu ri ko ri pela, kutani hi kona xi nga ta tlhela xi va lexi tengeke.
Loko xin'wana xa swihadyana leswi feke xi wela endzeni ka xibya lexi vumbiweke kunene, leswi nga ndzeni ka xibya xexo swi ta va swi nga ha tenganga, kutani xibya xa kona xi fanele ku fayiwa
swakudya leswi tengeke, loko swo cheriwa mati lama humaka exibyeni xexo, swi ta va swi nga ha tenganga; hambi swi ri swakunwa leswi tengeke leswi cheriwaka exibyeni xexo, swi ta va swi nga ha tenganga.
Swibya hinkwaswo swa le xitangeni leswi khumbanaka ni xihadyana lexi feke, swi ta va swi nga ha tenganga; swi fanele ku fayeteriwa, hikuva swi ta va swi nga tenganga eka n'wina.
Hambileswi swilo hinkwaswo leswi khumbanaka ni xihadyana lexi feke swi hundzukaka leswi nga tengangiki, swihlovo ni makhele ya mati swona swi tshama swi tengile.
Naswona mbewu yihi na yihi leyi lavaka ku byariwa, yi tengile, hambiloko yo tshuka yi weriwa hi xin'wana xa swihadyana leswi feke.
Hambiswiritano, loko ku ri leswaku mbewu ya kona a yi lovekiwile ematini, kutani xin'wana xa swihadyana leswi feke xi wela ehenhla ka yona, mbewu yoleyo yi ta va yi nga ha tenganga.
Loko xiharhi lexi mi pfumeleriwaka ku xi dya xi tshuka xi tifela hi xoxe, munhu loyi a xi khumbaka, siku rero ú ta va a nga tenganga dyambu ri ko ri pela
na yena loyi a dyaka nyama ya xona, a a hlantswe swiambalo swa yena, hambiswiritano siku rero ú ta va a nga tenganga dyambu ri ko ri pela; hambi a ri loyi a rhwalaka xiharhi lexi feke, ú ta fanela ku hlantswa swiambalo swa yena, hambiswiritano siku rero ú ta va a nga tenganga dyambu ri ko ri pela.
Swihadyana hinkwaswo leswi tateke misava, swa yila ku swi dya.
Xihadyana xin'wana ni xin'wana lexi fambaka hi khwiri, kumbe lexi fambaka hi milenge ya mune, kumbe lexi fambaka hi milenge yo tala, swi nga swihadyana hinkwaswo leswi tateke misava, ku dya swona swa yila.
Mi nga tshuki mi tithyakisa hi ku dya xin'wana xa swihadyana leswi hinkwaswo, leswi tateke misava. Mi nga tshuki mi tinyamisa ha swona, hikuva mi nga ta hundzuka lava nga tengangiki
hikokwalaho, tivoneleni leswaku mi va lava hlawulekeke, hikuva mina ndzi hlawulekile. Mi nga tshuki mi tinyamisa hi ku dya xihadyana xihi na xihi lexi kokovaka emisaveni.
Hi mina HOSI Xikwembu; ndzi mi humesile etikweni ra Egipta leswaku ndzi va Xikwembu xa n'wina; hikokwalaho mi fanele ku va lava hlawulekeke, hikuva mina ndzi hlawulekile.
Hi yona milawu hi tlhelo ra swiharhi, ni tinyanyana, ni swivumbiwa hinkwaswo leswi hanyaka ni ku famba-famba ematini, ni swihadyana hinkwaswo leswi tateke misava.
Milawu leyi yi komba ku hambana exikarhi ka swilo leswi tengeke ni swilo leswi nga tengangiki, ni le xikarhi ka swivumbiwa leswi dyiwaka ni leswi nga dyiwiki.
HOSI Xikwembu xi byela Muxe
ku ya vulavula ni Vaisraele, a ku ka vona: Loko wansati a tika, kutani a veleka n'wana wa mufana, wansati yoloye ú ta va nga tenganga ku ringana masiku ya 7; swi fana ni loko a nga tenganga emasikwini ya yena ya n'hweti.
Hi siku ra vu-8, n'wana ú fanele ku yimbisiwa.
Endzhaku ka sweswo, wansati loyi ú ta tshama masiku ya 33, a tibasisa hikwalaho ka ngati ya yena leyi humeke. Hi nkarhi lowu, a nga fanelanga ku khumba swilo leswi hlawulekeke, naswona a nga ngheni exivandleni lexi hlawulekeke, ku kondza masiku ya ku basisiwa ka yena ma hela.
Kasi loko wansati a veleka n'wana wa nhwanyana, ú ta va a nga tenganga ku ringana mavhiki mambirhi; swi fana ni loko a nga tenganga emasikwini ya yena ya n'hweti. Wansati loyi ú ta tshama masiku ya 66, a tibasisa hikwalaho ka ngati ya yena leyi humeke.
Loko masiku ya ku basisiwa ka wansati la velekeke n'wana wa mufana kumbe wa nhwanyana ma ta va ma herile, wansati yoloye ú fanele ku lava xinyimpfana xa lembe rin'we xo humesa magandzelo lama hisiwaka, ni tuva kumbe vondlo ra tuva ro humesa mhamba yo susa swidyoho, kutani a ya na swona eka muprista enyangweni ya Ntsonga lowo Hlawuleka.
Muprista ú ta fika a swi humesa emahlweni ka HOSI Xikwembu, a basisa wansati loyi ha swona; kutani wansati ú ta va a tengile, endzhaku ka ku lahlekeriwa hi ngati. Lowu hi wona nawu hi tlhelo ra wansati loyi a kumaka n'wana wa mufana kumbe wa nhwanyana.
Loko wansati wa kona a pfumala xinyimpfana, a nga ta ni matuva mambirhi kumbe mavondlo mambirhi ya matuva; rin'we ri ta va ra magandzelo lama hisiwaka, lerin'wana ri va ra mhamba yo susa swidyoho. Muprista ú ta basisa wansati hi matuva lawa, kutani wansati ú ta tlhela a va la tengeke.
HOSI Xikwembu xi vulavula na Muxe na Aroni, xi ku ka vona
Loko munhu a tshuka a va ni laha ku pfimbeke emirini wa yena, kumbe a huma xilondza kumbe xirhumbana, kutani swi vonaka onge o va ni vuvabyi bya nhlokonho, munhu loyi ú fanele ku yisiwa eka muprista Aroni kumbe eka un'wana wa vana va yena, va nga vaprista.
Muprista ú ta kambela laha ku vavaka kona enhlongeni. Loko voya bya laha ku nga ni xilondza byi sungula ku kwalala, ni loko xilondza xa kona xi tikomba xi entile, muprista loyi a n'wi kambeleke ú ta tivisa leswaku muvabyi loyi a nga ha tenganga.
Kambe loko xilondza xi ri ni muhlovo wo basa, xi tikomba xi nga entanga, ni loko voya byi nga kwalalanga, muprista ú ta lerisa muvabyi ku tshama masiku ya 7, a nga famba-fambi.
Hi siku ra vu-7, muprista ú ta kambela muvabyi; loko a vona leswaku vuvabyi byi yimile, a byi nga ha hangalaki na miri, ú ta tlhela a lerisa muvabyi ku tshama masiku man'wana ya 7, a nga famba-fambi.
Hi siku ra vu-7, muprista ú ta tlhela a n'wi kambela nakambe. Loko xilondza xi ri kusuhi ni ku hola, ni loko vuvabyi byi nga hangalakanga na miri, muprista ú ta tivisa leswaku muvabyi se ú tengile, a wo va ntungu ntsena. Hikokwalaho muvabyi ú fanele ku hlantswa swiambalo swa yena, kutani ú ta va a tengile.
Kasi vuvabyi byi nga tshuka byi hangalaka ni miri, endzhaku ka loko muvabyi a yile a ya tikomba eka muprista kutani muprista a n'wi byela leswaku ú tengile. Loko swi ri tano, muvabyi ú fanele ku tlhelela eka muprista.
Loko muprista a n'wi kambela, kutani a kuma leswaku vuvabyi byi hangalakile ni miri, ú ta tivisa leswaku muvabyi a nga ha tenganga; ú na nhlokonho.
Munhu loyi a khomiwaka hi vuvabyi bya nhlonge, ú fanele ku yisiwa eka muprista.
Kutani muprista ú ta fika a n'wi kambela; loko kun'wana emirini wa munhu loyi ko va ni xilondza lexi pfimbeke xi tlhela xi boxeka, xi kwalarisa ni voya lebyi nga kwalaho
munhu loyi ú ta va a khomiwile hi vuvabyi bya ntsandza-vatshunguri bya nhlokonho, kutani muprista ú fanele ku tivisa leswaku munhu loyi a nga ha tenganga; kambe a nga n'wi siveli ku famba-famba, hikuva swi ta va swi tiveka leswaku muvabyi a nga tenganga.
Vuvabyi lebyi bya nhlonge byi nga tshuka byi hangalaka, byi tata miri hinkwawo ku sukela enhlokweni ku ya fika eswikunwanini, hinkwako lomu muprista a kotaka ku ku vona.
Loko swi ri tano, muprista ú fanele ku tlhela a kambela muvabyi. Loko a kuma leswaku miri wa yena hinkwawo wu lo pomeriwa ntsena hi vuvabyi bya nhlonge, ú fanele ku tivisa leswaku muvabyi se ú tengile. Miri wa yena hinkwawo wu ta va wu kwalarile hi mhaka ya vuvabyi lebyi, kutani ú ta va a tengile.
Kambe loko munhu loyi a tshuka a va ni swilondza leswi boxekeke emirini, ú ta va a nga tenganga.
Kutani muprista ú fanele ku tlhela a n'wi kambela; loko a kuma leswaku ú ni swilondza leswi boxekeke, ú fanele ku tivisa leswaku muvabyi a nga ha tenganga. Swilondza leswi boxekeke a swi tenganga.
Loko swilondza leswi swi hola swi hundzuka swi va swo basa, muvabyi ú fanele ku tlhelela eka muprista.
Muprista ú ta fika a n'wi kambela, kutani loko a kuma leswaku swilondza swi horile, swi basile, ú fanele ku tivisa leswaku muvabyi ú tengile; munhu loyi ú ta va a tengile hakunene.
Munhu a nga tshuka a huma tshumba, kutani ri hola.
Loko, laha a ku ri na tshumba, ku sala ku pfimba, ku kwalala, kumbe ku huma swirhumbana swo tshwukulukanyana, munhu loyi ú fanele ku ya komba muprista.
Muprista ú ta n'wi kambela; kutani loko ndhawu ya kona yi tikomba yi entilenyana, ni loko voya lebyi nga kwalaho byi sungule ku kwalala, muprista ú ta tivisa leswaku munhu loyi a nga ha tenganga; ú ni nhlokonho, wu lo huma laha a ku ri ni tshumba.
Kambe loko muprista a kambela vuvabyi lebyi, kutani a kuma leswaku voya lebyi nga kwalaho a byi kwalalanga, ni leswaku ndhawu ya kona a yi entanga ngopfu, naswona yi le kusuhi ni ku hola, ú ta lerisa muvabyi ku tshama masiku ya 7 a nga famba-fambi.
Loko vuvabyi byi sungula ku hangalaka ni miri, muprista ú ta tivisa leswaku muvabyi a nga tenganga, wa ha vabya.
Kambe loko swirhumbana swo tshamisa sweswo swi nga hangalaki ni miri, xi to va xi ri xivati ntsena lexi vangiweke hi tshumba, kutani muprista ú ta tivisa leswaku muvabyi ú tengile.
Naswona munhu a nga tshuka a tshwa kun'wana emirini wa yena, kutani ku huma xilondza xo tshwukulukanyana kumbe xo basa.
Loko swi va tano, muprista ú ta kambela xilondza; loko xi kwalarisile voya lebyi nga kwalaho, ni loko xi entile, munhu loyi ú ni vuvabyi bya nhlokonho, wu lo huma laha ku nga tshwa; muprista ú ta tivisa leswaku muvabyi a nga ha tenganga, ú ni nhlokonho.
Kambe loko muprista a kambela xilondza, kutani a kuma leswaku a xi kwalarisanga voya lebyi nga kwalaho, ni leswaku a xi entanga, xi le kusuhi ni ku hola, ú ta lerisa muvabyi ku tshama masiku ya 7 a nga famba-fambi
hi siku ra vu-7, muprista ú fanele ku tlhela a n'wi kambela; loko a kuma leswaku vuvabyi byi sungule ku hangalaka ni miri, muprista ú ta tivisa leswaku muvabyi a nga ha tenganga, ú ni vuvabyi bya nhlokonho.
Kambe loko xilondza xi tshamisa sweswo, xi nga hangalaki ni miri, naswona xi ri kusuhi ni ku hola, nhlonge yi lo pfimbisiwa ntsena hi ku tshwa, kutani muprista ú ta tivisa leswaku muvabyi ú tengile, ú lo sala ni xivati ntsena laha ku tshweke.
Loko wanuna kumbe wansati a ri ni xirhumbana enhlokweni kumbe exilebvini
muprista ú fanele ku kambela xirhumbana xa kona. Loko xi vangile xilondza lexi enteke, ni loko misisi leyi nga kwalaho yi ri ya xitshopani yi tlhela yi lala, muprista ú ta tivisa leswaku muvabyi loyi a nga tenganga, ú khomiwile hi vuvabyi byo n'wayisa bya nhlokonho wa le nhlokweni kumbe exilebvini.
Loko Muprista a kambela swirhumbana leswi swo n'wayisa, kutani a kuma swi nga entanga ngopfu, naswona ku nga ri na voya bya ntima kwalaho, ú fanele ku lerisa muvabyi ku tshama masiku ya 7 a nga famba-fambi.
Hi siku ra vu-7, muprista ú ta tlhela a kambela muvabyi. Loko swirhumbana leswo n'wayisa swi nga hangalakanga ni miri, ni loko ku nga ri na voya bya xitshopani kwalaho, ni loko swirhumbana swi tikomba swi nga entanga
muvabyi ú fanele ku tibyewula, kambe a nga tshuki a byewula laha ku nga ni swirhumbana swo n'wayisa. Muprista ú fanele ku tlhela a lerisa muvabyi ku tshama masiku ya 7 a nga famba-fambi.
Hi siku ra vu-7, muprista ú fanele ku tlhela a kambela muvabyi loyi wa swirhumbana swo n'wayisa, kutani loko swi nga hangalakanga ni miri, ni loko swi tikomba swi nga entanga, muprista ú ta tivisa leswaku muvabyi loyi se ú tengile. Muvabyi ú ta hlantswa swiambalo swa yena, kutani ú ta va a tengile.
Swirhumbana swi nga tshuka swi hangalaka ni miri endzhaku ka loko muvabyi a basisiwile.
Loko swo va tano, muprista ú ta tlhela a kambela muvabyi loyi, kutani loko hakunene swirhumbana swi hangalakile ni miri, muprista a nga ha tikarhati a languta loko ku ri ni voya bya xitshopani. Muvabyi ú ta va a nga ha tenganga.
Kambe loko muprista a languta, kutani a vona leswaku laha a ku ri ni swirhumbana ku mirile voya bya ntima, swirhumbana sweswo swi ta va swi horile; muvabyi ú ta va a tengile, kutani muprista ú fanele ku tivisa leswaku muvabyi se ú tengile.
Loko wanuna kumbe wansati a tshuka a va ni mavala-valanyana yo basa emirini wa yena
muprista ú fanele ku n'wi kambela. Loko mavalavala ya kona ma nga basanga ngopfu, swi ta va swo va swirhumbana ntsena, kutani munhu yoloye ú ta va a tengile.
Loko munhu a tshuka a suke misisi, a sala a ri ni mpandla, ú ta va a ha tengile.
Mpandla lowu wu nga va kusuhi ni mombo, kumbe exikosini, munhu yoloye ú ta va a ha tengile.
Kambe laha ku nga ni mpandla, emahlweni kumbe exikosini, ku nga tshuka ku huma xilondza xo tshwukulukanyana; xexo xi nga va xikombiso xa ku huma ka nhlokonho
kutani muprista ú fanele ku kambela munhu yoloye; loko xilondza lexi xi humeke empandleni xo va xo tshwukulukanyana ku fana ni nhlokonho lowu wu humaka emirini
munhu yoloye ú vabya nhlokonho, kutani a nga tenanga. Muprista ú fanele ku tivisa leswaku muvabyi a nga ha tenganga, ú ni nhlokonho enhlokweni ya yena.
Munhu loyi a khomiweke hi vuvabyi bya nhlokonho, ú fanele ku ambala switlakati, a tshika ni misisi yi hangalaka, a funengeta ni nomo wa le henhla, a huwelela a ku: A ndzi tenganga! A ndzi tenganga!
Munhu loyi a nga tenganga; loko a ha vabya, ú ta va a nga tenganga; ú fanele ku tshama a ri yexe ehandle ka mixaxa.
Xiambalo xi nga tshuka xi va ni nkurhe; xi nga va xi lukiwile hi voya bya tinyimpfu kumbe hi ntsembyani
nkurhe wolowo wu nga va etingotini to luka ha tona ta ntsembyani kumbe ta voya, kumbe edzobyeni, kumbe eka xilo xin'wana lexi endliweke hi voya.
Loko xiambalo, kumbe tingoti to luka ha tona, kumbe dzovo, kumbe xin'wana xa dzovo, swi ri ni mavala ya rihlazanyana kumbe yo tshwukulukanyana, sweswo swi komba nkurhe, kutani swi fanele ku ya kombiwa muprista.
Muprista ú ta fika a kambela xilo lexi xi nga ni nkurhe, kutani a xi veka tlhelo masiku ya 7.
Kutani, hi siku ra vu-7, muprista ú ta tlhela a kambela nkurhe; loko wu sungurile ku hangalaka ni xiambalo, kumbe tingoti to luka ha tona, kumbe dzovo, kumbe xin'wana xa leswi endliweke hi dzovo, sweswo swi komba nkurhe lowu nga ha sukiki, kutani xilo lexi xi nga ni nkurhe lowu, xi ta va xi nga tenganga.
Hikokwalaho, muprista ú fanele ku hisa xiambalo xa kona, kumbe tingoti ta kona ta voya kumbe ta ntsembyani, kumbe dzovo ra kona, kumbe swilo sweswo swin'wana swa dzovo; leswi swilo leswi swi nga ni nkurhe lowu nga ha sukiki, swi fanele ku hisiwa hi ndzilo.
Kumbe loko muprista a kambela nkurhe, a nga tshuka a kuma leswaku a wu hangalakanga ni xiambalo, kumbe tingoti, kumbe swin'wana swa dzovo.
Loko swi ri tano, ú ta lerisa leswaku swilo leswi swi nga ni nkurhe, swi hlantswiwa, kutani a swi veka tlhelo masiku man'wana ya 7.
Loko swilo swa kona leswi nga ni nkurhe swi ta va swi hlantswiwile, muprista ú ta tlhela a swi kambela nakambe, loko muhlovo wa nkurhe wu nga hundzukanga, xilo lexi xi nga na wona a xi si va lexi tengeke, hambi loko nkurhe wu nga si hangalaka na xona. Xilo xa kona xi fanele ku hisiwa, hambiloko nkurhe wu ri tlhelo rin'we ntsena ra xona.
Kambe loko muprista a kambela nkurhe, kutani a kuma leswaku wa hela hileswi wu hlantswiweke, ú ta tsema ndhawu leyi a wu ri eka yona exiambalweni, kumbe edzobyeni, kumbe etingotini.
Loko wo tlhela wu vonaka nakambe exiambalweni, kumbe etingotini, kumbe edzobyeni, wa ha hangalaka ni xilo xa kona, kutani mi fanele ku hisa xilo lexi nga ni nkurhe wolowo.
Kasi loko mi hlantswa xiambalo xa kona, kumbe tingoti ta kona, kumbe xilo xa kona xa dzovo, kutani nkurhe wu suka, mi fanele ku xi hlantswa ra vumbirhi; hikona xi nga ta va xi tengile.
Loko mi lava ku tiva leswaku xilo xo karhi xi tengile kumbe a xi tenganga, xi nga va xiambalo xa voya kumbe xa ntsembyani, kumbe tingoti to luka ha tona, kumbe xilo xin'wana xa dzovo, nawu wa kona hi wona wolowo.
HOSI Xikwembu xi ku ka Muxe
Leswi faneleke ku endliwa siku leri ku basisiwaka munhu loyi a a ri ni vuvabyi bya nhlokonho, hi leswi: Munhu wa kona ú fanele ku yisiwa eka muprista
kutani muprista ú ta n'wi teka a ya n'wi kambela ehandle ka mixaxa. Loko muvabyi a nga ha ri na wona nhlokonho
muprista ú ta lerisa leswaku munhu loyi a lavaka ku basisiwa, a tiseriwa tinyanyana timbirhi to hanya leti tengeke, ni ximhandzana xa murhi wa kedari, ni ngoti ya muhlovo wo tshwuka, ni rhavi ra ximudyana xa hisopa.
Muprista ú ta tlhela a lerisa leswaku yin'wana ya tinyanyana ta kona yi dlayeriwa enkambanini lowu nga ni mati yo basa.
Kutani muprista ú ta teka xinyanyana lexo hanya, ni ximhandzana xa murhi wa kedari, ni ngoti ya muhlovo wo tshwuka, ni rhavi ra ximudyana xa hisopa, a swi peta engatini ya xinyanyana lexi nga dlayeriwa ematini layo basa.
Kutani ngati leyi, muprista ú ta xuva munhu loyi ka 7 ha yona, kutani a tivisa leswaku muvabyi se ú tengile, a tshika ni xinyanyana lexo hanya xi haha xi tiyela enhoveni.
Kutani munhu loyi a basisiweke, ú ta hlantswa swiambalo swa yena, a byewula ni misisi hinkwayo, a tlhela a hlamba ni miri, kutani ú ta va la tengeke. Endzhaku ka sweswo, a nga ha vuya emixaxeni, kambe a nga fanelanga ku nghena entsongeni wa yena ku ringana masiku ya 7.
Hi siku ra vu-7, ú fanele ku tlhela a byewula misisi hinkwayo, ni malebvu, ni tinxiyi, ni voya hinkwabyo emirini wa yena, a hlantswa ni swiambalo swa yena, a hlamba ni miri; hikona a nga ta va a tengile.
Hi siku ra vu-8, munhu loyi ú ta ta ni swinyimpfana swimbirhi swa makhuna leswi nga solekiki, ni xinyimpfana xa thokazi xa lembe rin'we lexi nga solekiki, ni xitshatshana xin'we xa mapa lamanene, ma nga mapa ya magandzelo ya swa le masin'wini lama pfanganyisiweke ni mafurha; naswona ú ta ta ni xikhudzanyana xin'we xa mafurha man'wana.
Muprista loyi a nga ku basiseni ka munhu loyi, ú ta n'wi teka, swin'we ni swilo leswi, a n'wi yisa emahlweni ka HOSI Xikwembu enyangweni ya Ntsonga lowo Hlawuleka.
Kutani muprista ú ta tlhava xin'wana xa swinyimpfana leswa makhuna xi va xa magandzelo yo riha milandzu, a humesa nyama ya kona swin'we ni mafurha lawa ya le xikhudzeni a widzela HOSI Xikwembu, swi va nyiko ya xona leyo hlawuleka.
Xinyimpfana lexi, ú fanele ku xi tlhavela exivandleni lexo hlawuleka laha va tlhavelaka kona swifuwo swa mhamba yo susa swidyoho ni swa magandzelo lama hisiwaka. Nyama ya xifuwo xa magandzelo yo riha milandzu, a yi hambananga ni ya mhamba yo susa swidyoho, na yona yi hlawulekile swinene, kutani i ya vaprista.
Kutani muprista ú ta teka ngatinyana ya xifuwo lexi xa magandzelo yo riha milandzu, a tota munhu loyi a basisiwaka emakumu ka ndleve ya xinene, ni le khudzwini ra voko ra xinene, ni le khudzwini ra nenge wa xinene.
Muprista ú ta chulula mafurhanyana eka lawa ya le xikhudzeni, a ma chela exandleni xa voko ra yena ra ximatsi
kutani a peta ritiho rin'wana ra voko ra yena lera xinene emafurheni lawa ka 7, a ri karhi a ma n'watseka emahlweni ka HOSI Xikwembu.
Muprista ú ta teka mafurha man'wana eka lama saleke exandleni xa yena, a tota loyi a basisiwaka emakumu ka ndleve ya yena ya xinene, ni le khudzwini ra voko ra xinene, ni le khudzwini ra nenge wa xinene; ú ta ma tota laha a toteke kona ngati ya xifuwo xa magandzelo yo riha milandzu.
Mafurha hinkwawo lama saleke exandleni xa muprista, ú fanele ku ma chela enhlokweni ya loyi a basisiwaka. Hi ndlela leyi, muprista ú ta basisa munhu loyi emahlweni ka HOSI Xikwembu.
Muprista ú ta humesa ni mhamba yo susa swidyoho, a basisa ha yona munhu loyi a nga tengangiki. Endzhaku ka sweswo, muprista ú ta tlhava xifuwo xa magandzelo lama hisiwaka
a humesa magandzelo lawa ehenhla ka alitari, swin'we ni magandzelo ya swa le masin'wini. Hi ndlela leyi, muprista ú ta basisa muvabyi, kutani muvabyi wa kona ú ta tlhela a va la tengeke.
Munhu wa xisiwana, loyi a pfumalaka swifuwo swo ringana swo humesa ha swona magandzelo yo riha milandzu, a nga humesa xinyimpfana xin'we ntsena xa khuna, xi va nyiko leyo hlawuleka ya HOSI Xikwembu, leswaku a basisiwa ha yona; ú fanele ku humesa ni xintewana xin'we xa mapa lamanene, ma nga mapa ya magandzelo ya swa le masin'wini lama pfanganyisiweke ni mafurha; naswona ú ta ta ni xikhudzanyana xin'we xa mafurha man'wana.
Kumbe a nga humesa matuva mambirhi, hambi ma ri mavondlo mambirhi ya matuva, hi ku ya hi leswi a swi kotaka; tuva rin'we ri ta va ra mhamba yo susa swidyoho, lerin'wana ra magandzelo lama hisiwaka.
Kutani swilo leswi, ú ta swi yisa eka muprista hi siku ra vu-8, enyangweni ya Ntsonga lowo Hlawuleka, swi va leswi muprista a nga ta n'wi basisa ha swona emahlweni ka HOSI Xikwembu.
Kutani muprista ú fanele ku teka xinyimpfana xa magandzelo yo riha milandzu, ni mafurha lawa ya le xikhudzeni, a swi widzela HOSI Xikwembu, swi va nyiko ya xona leyo hlawuleka.
Kutani muprista ú ta tlhava xinyimpfana xa kona, a teka ngatinyana ya xona, a tota munhu loyi emakumu ka ndleve ya xinene, ni le khudzwini ra voko ra xinene, ni le khudzwini ra nenge wa xinene.
Muprista ú fanele ku chulula mafurhanyana exandleni xa voko ra yena ra ximatsi
kutani a peta ritiho rin'wana ra voko ra yena lera xinene emafurheni lawa ka 7, a ri karhi a n'watseka emahlweni ka HOSI Xikwembu.
Muprista ú ta teka mafurhanyana man'wana exandleni xa yena, a tota loyi a basisiwaka emakumu ka ndleve ya yena ya xinene, ni le khudzwini ra voko ra xinene, ni le khudzwini ra nenge wa xinene; ú ta ma tota laha a toteke kona ngati ya xifuwo xa magandzelo yo riha milandzu.
Mafurha hinkwawo lama saleke exandleni xa muprista, ú fanele ku ma chela enhlokweni ya loyi a basisiwaka, a basisa munhu loyi emahlweni ka HOSI Xikwembu.
Muprista ú ta humesa ni matuva, kumbe mavondlo ya matuva hi ku ya hi leswi muvabyi a swi kotaka
tuva rin'we ri va ra mhamba yo susa swidyoho, lerin'wana ri va ra magandzelo lama hisiwaka, ri humesiwa swin'we ni magandzelo ya swa le masin'wini. Hi ndlela leyi, muprista ú fanele ku basisa muvabyi wa kona emahlweni ka HOSI Xikwembu.
Hi wona nawu hi tlhelo ra munhu loyi a nga ni vuvabyi bya nhlokonho, kutani a pfumala swo ringana swo humesa ha swona magandzelo ya ku basisiwa.
Kutani HOSI Xikwembu xi byela Muxe na Aroni, xi ku
Loko mi ta va mi nghenile etikweni ra Kanana leri ndzi mi nyikaka rona leswaku ri va ra n'wina, ndzi nga tshuka ndzi vanga nkurhe eka yin'wana ya tindlu ta n'wina.
Loko swi va tano, n'wini wa yindlu ya kona ú fanele ku ya vikela muprista, a ku: ‘Ku ni swin'wana swo fana ni nkurhe endlwini ya mina.’
Kutani muprista ú ta lerisa leswaku nhundzu hinkwayo leyi nga ndlwini yoleyo yi humesiwa, a nga si nghena a kambela nkurhe, hikuva loko nhundzu yi nga humesiwi, hinkwayo yi nga katsiwa ni leswi nga tengangiki. Kutani muprista ú ta nghena ndlwini.
a kambela nkurhe; loko a kuma leswaku nkurhe lowu wu nga khumbini i wa rihlazanyana kumbe wo tshwukulukanyana, ni loko wu tikomba wu nghenile ekhumbini
muprista ú ta huma ndlwini yoleyo, a yi pfala, yi tshamisa sweswo masiku ya 7.
Hi siku ra vu-7, muprista ú ta tlhela a ya kambela yindlu; loko nkurhe wu lo hangalaka ni khumbi ra yindlu
muprista ú fanele ku lerisa leswaku maribye lama nga ni nkurhe ma susiwa ekhumbini, ma ya cukumetiwa ehandle ka muti exivandleni xo chela leswi nga tengangiki.
Tlhandlakambirhi, muprista ú ta lerisa leswaku khumbi ra yindlu ri hariwa hinkwaro, misava ya kona yi rhwariwa yi ya halatiwa ehandle ka muti, exivandleni xo chela leswi nga tengangiki.
Kutani ku ta laviwa maribye man'wana, ma ta siva lama susiweke ekhumbini; khumbi na rona ri fanele ku tlhela ri phamiwa hi vuntshwa.
Nkurhe wu nga tshuka wu hangalaka ni yindlu hambiloko maribye ma susiwile ni loko khumbi ri hariwile ri tlhela ri phamiwa nakambe.
Loko swo va tano, muprista ú fanele ku tlhela a ya kambela yindlu. Loko hakunene nkurhe wu lo hangalaka ni khumbi, wolowo wu ta va lowu wu nga ha sukiki; yindlu yoleyo yi ta va yi nga ha tenganga.
Kutani yindlu ya kona yi fanele ku mbundzumuxiwa, maribye ni misava yo phama swi wela hansi, ku susiwa ni timhandze, kutani swi rhwariwa swi ya cukumetiwa ehandle ka muti, exivandleni lexi ku cheriwaka kona leswi nga tengangiki.
Munhu loyi a nghenaka endzeni ka yindlu leyi enkarhini lowu yi pfariweke, siku rero ú ta va a nga tenganga dyambu ri kondza ri ya pela
kasi loyi a etlelaka kumbe ku dyela endzeni ka yona, ú fanele ku hlantswa swiambalo swa yena.
Kambe loko muprista a ta a ta kambela yindlu, kutani a kuma leswaku nkurhe a wu hangalakanga ni khumbi endzhaku ka loko ri phamiwile hi vuntshwa, ú fanele ku tivisa leswaku yindlu leyi se yi tengile; nkurhe wu ta va wu sukile.
Loko muprista a basisa yindlu, ku ta laviwa tinyanyana timbirhi, ni ximhandzana xa murhi wa kedari, ni ngoti ya muhlovo wo tshwuka, ni rhavi ra ximudyana xa hisopa.
Muprista ú ta teka yin'wana ya tinyanyana leti, a yi dlayela enkambaneni lowu nga ni mati yo basa.
Kutani ú ta teka ximhandzana xa murhi wa kedari, ni rhavi ra ximudyana xa hisopa, ni ngoti ya muhlovo wo tshwuka, ni xinyanyana lexo hanya, a swi peta ka 7 engatini ya xinyanyana lexi dlayiweke, ni le matini layo basa, a ri karhi a xuva yindlu ha swona.
Hi ndlela leyi, muprista ú ta basisa yindlu hi ngati ya xinyanyana, ni mati layo basa, ni xinyanyana xo hanya, ni ximhandzana xa murhi wa kedari, ni rhavi ra ximudyana xa hisopa, ni ngoti ya muhlovo wo tshwuka.
Loko xi ri xinyanyana lexo hanya, muprista ú ta xi tshika xi haha xi suka emutini xi tiyela enhoveni. Muprista ú ta basisa yindlu hi ndlela leyi, kutani yi ta tlhela yi va leyi tengeke.
Hi yona milawu hi tlhelo ra mavabyi hinkwawo ya nhlonge
X
X
Milawu leyi, yi komba loko xilo xo karhi xi tengile kumbe xi nga tenganga; hi yona milawu hi tlhelo ra vuvabyi bya nhlokonho ni nkurhe.
HOSI Xikwembu xi byela Muxe na Aroni
ku ya vulavula ni Vaisraele, va ku ka vona: Loko wanuna o tshuka a va ni ndzhundzhwana, ú ta va la nga tengangiki.
Kutani leswi humelelaka eka wanuna loyi a nga ni ndzhundzhwana, hi leswi: Wanuna wa kona ú ta va a nga tenganga, hambiloko ndzhundzhwana wu huma kunene, kumbe wu n'wi pfala hala mahlweni.
Mubedo wihi ni wihi lowu munhu wa ndzhundzhwana a etlelaka eka wona, ni xitshamu xihi ni xihi lexi a tshamaka eka xona, swi ta va swi nga ha tenganga.
Munhu un'wana ni un'wana loyi a khumbaka mubedo wa kona, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Naswona munhu loyi a tshamaka exitshan'wini lexi munhu wa ndzhundzhwana a tshameke eka xona, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Na yena munhu loyi a khumbaka miri wa loyi a nga ni ndzhundzhwana, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Loko munhu wa ndzhundzhwana a tshwutela munhu la tengeke, loyi a tshwuteriweke ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Xitshamu xin'wana ni xin'wana lexi munhu wa ndzhundzhwana a tshameke eka xona loko a gada xifuwo, xi ta va xi nga ha tenganga.
Munhu un'wana ni un'wana la khumbaka xilo lexi munhu wa ndzhundzhwana a tshameke eka xona, ú ta va a nga tenganga, dyambu ri ko ri pela; naswona loyi a rhwalaka xilo xo tano, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Un'wana ni un'wana loyi a khomiwaka hi munhu wa ndzhundzhwana la nga hlambangiki mavoko, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Swibya swa vumba leswi munhu wa ndzhundzhwana a swi khumbeke, swi fanele ku fayiwa; kasi, swo vatliwa kunene swi fanele ku hlantswiwa.
Munhu loyi ndzhundzhwana wa yena wu yimeke, ú fanele ku hlaya masiku ya 7 ku sukela loko a horile, kutani a hlantswa swiambalo swa yena, a tlhela a hlamba ni miri hi mati layo basa; hi kona a nga ta va a tengile.
Kutani hi siku ra vu-8, ú fanele ku tilavela matuva mambirhi kumbe mavondlo mambirhi ya matuva, a ya na wona emahlweni ka HOSI Xikwembu, a fika a ma nyika muprista enyangweni ya Ntsonga lowo Hlawuleka.
Kutani muprista ú ta humesa matuva lawa, rin'we ri va ra mhamba yo susa swidyoho, lerin'wana ri va ra magandzelo lama hisiwaka. Hi ndlela leyi, muprista ú ta basisa munhu wa ndzhundzhwana emahlweni ka HOSI Xikwembu.
Loko wanuna o tshuka a huma mbewu ya ku veleka, ú fanele ku hlamba miri hinkwawo; hambiswiritano, siku rero ú ta va a nga tenganga, dyambu ri ko ri pela.
Naswona xilo xin'wana ni xin'wana lexi khumbeke mbewu ya kona, hambi xiambalo kumbe dzovo, xi fanele ku hlantswiwa; hambiswiritano, siku rero xi ta va xi nga tenganga, dyambu ri ko ri pela.
Loko wanuna a etlela ni wansati, va fanele ku hlamba hi vumbirhi bya vona; hambiswiritano, siku rero va ta va va nga tenganga, dyambu ri ko ri pela.
Loko wansati a ri emasikwini ya yena ya n'hweti, a huma ngati, ú ta va a nyamile ku ringana masiku ya 7. Munhu un'wana ni un'wana loyi a khumbaka wansati loyi, siku rero ú ta va a nga tenganga, dyambu ri ko ri pela.
Xilo xin'wana ni xin'wana lexi wansati loyi a etlelaka eka xona kumbe ku tshama eka xona emasikwini ya yena ya n'hweti, xi ta hundzuka lexi nga tengangiki.
Naswona un'wana ni un'wana loyi a khumbaka mubedo wa wansati wo tano, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Hambi a ri munhu loyi a khumbaka laha wansati loyi a tshameke kona, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tenganga, dyambu ri ko ri pela.
Munhu a nga va a khumbile xilo emubedweni wa wansati loyi kumbe exitshan'wini xa yena; siku rero ú ta va a nga tenganga, dyambu ri ko ri pela.
Loko wanuna a tshuka a etlela ni wansati loyi, na yena ú ta va loyi a nyameke, kutani ú ta va a nga tenganga ku ringana masiku ya 7; hambi wu ri mubedo lowu a etlelaka eka wona, wu ta va wu nga ha tenganga.
Wansati a nga tshuka a huma ngati masiku yo hlayanyana, kambe ku nga ri emasikwini ya yena ya n'hweti, naswona hambi ku ri emasikwini ya yena ya n'hweti, ngati yi nga tshuka yi ya emahlweni yi huma yi nga yimi. Loko swi va tano, wansati yoloye ú ta va a nga tenganga, ku fana ni le masikwini ya yena ya n'hweti.
Hikokwalaho, mubedo wun'wana ni wun'wana lowu wansati loyi a etlelaka eka wona, hambi xi ri xilo xihi ni xihi lexi a tshamaka eka xona, swi ta va swi nga ha tenganga, ku fana ni le masikwini ya yena ya n'hweti.
Naswona munhu un'wana ni un'wana loyi a khumbaka swilo leswi, ú fanele ku hlantswa swiambalo swa yena, a tlhela a hlamba ni miri; hambiswiritano, siku rero ú ta va a nga tengaga, dyambu ri ko ri pela.
Endzhaku ka ku yima ka ngati, wansati loyi ú fanele ku hlaya masiku ya 7 ku sukela loko a horile, kutani hi kona a nga ta va a tengile.
Hi siku ra vu-8, ú fanele ku tilavela matuva mambirhi kumbe mavondlo mambirhi ya matuva, a ya na wona eka muprista, enyangweni ya Ntsonga lowo Hlawuleka.
Muprista ú ta fika a humesa matuva lawa, rin'we ri va ra mhamba yo susa swidyoho, lerin'wana ri va ra magandzelo lama hisiwaka. Hi ndlela leyi, muprista ú ta basisa wansati loyi emahlweni ka HOSI Xikwembu, hikwalaho ka ngati leyo ka yi nga tenganga leyi humeke.
Mi ta tsundzuxa Vaisraele hi mukhuva wolowo, leswaku va hambana ni swilo leswi swi nga tengangiki, kutani va nga ka va nga tivangeli rifu hi ku nyamisa Ntsonga wa mina lowo hlawuleka, lowu nga xikarhi ka vona.
Hi yona milawu hi tlhelo ra lava va nga tengangiki, hikwalaho ka ndzhundzhwana kumbe hikwalaho ka ku huma mbewu yo veleka.
Milawu leyi yi katsa ni wansati loyi a nga tsakangiki emasikwini ya yena ya n'hweti, ni wanuna wa ndzhundzhwana, ni wansati wo huma ngati, ni wanuna la etlelaka ni wansati wo ka a nga tenganga.
Endzhaku ka rifu ra vana vambirhi va Aroni, lava feke siku va tshineleke kusuhi na HOSI Xikwembu, xona xi vulavurile na Muxe
xi ku ka yena: Byela makwenu Aroni leswaku ku ni siku leri a nga nghenaka ha rona exivandleni lexo hlawuleka ngopfu lexi pfariweke hi xisirhelelo, laha ku nga ni Areka ni xitshamu xa yona xa ndzivalelo; a nga tshuki a nghena minkarhi yin'wana, hikuva a nga ta fa loko ndzi humelela epapeni, ehenhla ka xitshamu xa ndzivalelo.
Siku Aroni a nghenaka exivandleni lexo hlawuleka ngopfu, ú fanele ku ta ni xinkuzana xa mhamba yo susa swidyoho, ni nyimpfu ya khuna ya magandzelo lama hisiwaka.
Ú fanele ku ambala swiambalo swa ntsembyani swa vaprista, ku nga hembe, ni xiburukwana, ni vamba, ni xihuku; kambe ú fanele ku rhanga a hlamba miri a nga si swi ambala, hikuva swi hlawulekile.
Naswona ntshungu wa Vaisraele wu fanele ku n'wi nyika swiphongho swimbirhi swa mhamba yo susa swidyoho, ni nyimpfu yin'we ya khuna ya magandzelo lama hisiwaka.
Aroni ú fanele ku rhanga a humesa xinkuzana, xi va mhamba yo susa swidyoho, a tibasisa ha xona, a basisa ni va ka vona.
Kutani ú ta teka swiphongho leswimbirhi, a ya yima na swona emahlweni ka mina HOSI, enyangweni ya Ntsonga lowo Hlawuleka.
Kutani Aroni ú ta hlawula xin'we xa swiphongho hi ku hoxa vuhlolotwana, leswaku xi humeseriwa mina HOSI, lexin'wana xi hlawuleriwa Azazele hi byona vuhlolotwana.
Xiphongho lexi vuhlolotwana byi xi hlawuleke ku va xa mina HOSI, Aroni ú fanele ku xi tlhava, a endla ha xona mhamba yo susa swidyoho.
Loko xi ri xiphongho lexi vuhlolotwana byi xi hlawuleke ku va xa Azazele, Aroni ú ta ta na xona emahlweni ka mina HOSI, xi ri karhi xi hanya, leswaku xi ta rhwexiwa swidyoho swa Vaisraele, xi khayimeriwa eka Azazele emananga.
Kutani Aroni ú fanele ku humesa xinkuzana, a xi tlhava xi va mhamba yo susa swidyoho, a tibasisa ha xona, a basisa ni va ka vona, hi ku xi tlhava.
Kutani a teka ximbitana xo oka ndzilo, a xi tata hi makala ya le alitarini leyi nga emahlweni ka mina HOSI, a nusa ni mapa ya murhi lowunene wa risuna, a nghena na swona exivandleni lexo hlawuleka lexi pfariweke hi xisirhelelo
a fika a chela murhi wa risuna emakaleni, emahlweni ka mina HOSI; murhi wu ta tshwa wu humesa musi lowu nga ta funengeta xitshamu xa ndzivalelo lexi nga henhla ka Areka ya Ntwanano; loko a nga endlisi sweswo, ú ta fa.
Kutani Aroni ú fanele ku peta ritiho ra yena kan'we engatini ya xinkuzana, a yi n'watseka ehenhla ka xitshamu xa ndzivalelo hi tlhelo ra le vuxeni, a tlhela a peta ritiho ka 7, a ri karhi a n'watseka ngati a yi kongomisa emahlweni ka Areka.
Kutani Aroni ú fanele ku tlhava xiphongho xa mhamba yo susa swidyoho swa Vaisraele, a nghena ni ngati ya xona exivandleni lexi pfariweke hi xisirhelelo, kutani a yi n'watseka ku fana ni ngati ya xinkuzana, a yi kongomisa ehenhla ka xitshamu xa ndzivalelo ni le mahlweni ka Areka.
Hi ndlela leyi, ú ta basisa xivandla lexo hlawuleka ngopfu lexi nyamisiweke hi ku tiarisa ka Vaisraele ni swidyoho swa vona leswo tala; naswona ú ta basisa ni Ntsonga lowo Hlawuleka hinkwawo, hikuva wu dzimiwile exikarhi ka vanhu lava nga tengangiki.
Ku nga tshuki ku va na munhu un'wana la nghenaka eka Ntsonga lowo Hlawuleka, ku sukela loko Aroni a nghenile exivandleni lexo hlawuleka ngopfu ku ya basisa swidyoho, ku kondza a huma. Loko a hetile ku tibasisa ni ku basisa ndyangu wa yena ni ntshungu hinkwawo wa Vaisraele
ú fanele ku ya basisa alitari leyi nga mahlweni ka Ntsonga; ú ta teka ngatinyana ya xinkuzana ni ya xiphongho, a yi tota etimhondzweni ta alitari matlhelo hinkwawo.
Kutani ú ta peta ritiho ra yena engatini ka 7, a ri karhi a yi n'watseka, a yi kongomisa etlhelweni ra alitari; ú ta basisa alitari ni ku yi hlawulekisa, hikuva Vaisraele va ta va va yi nyamisile.
Loko Aroni a hetile ku basisa xivandla lexo hlawuleka ngopfu, ni Ntsonga lowo Hlawuleka, ni alitari, ú fanele ku humesa xiphongho lexo hanya
ú ta tlhandleka mavoko enhlokweni ya xiphongho xexo, a ri karhi a longoloxa mintirho hinkwayo leyo biha ya Vaisraele, ni ku tiarisa ka vona, ni swidyoho swa vona hinkwaswo; loko a swi vekile enhlokweni ya xiphongho, ú ta xi rhumela emananga, xi khayimiwa hi wanuna loyi a tilunghiseleke ntirho lowu.
Hi ndlela leyi, xiphongho xi ta rhwala mintirho hinkwayo leyo biha ya Vaisraele, xi yi yisa endhawini ya le kule; kutani wanuna loyi a khayimaka xiphongho, ú ta xi siya kwale mananga.
Kutani Aroni ú ta tlhela a nghena eka Ntsonga lowo Hlawuleka, a hluvula swiambalo swa ntsembyani leswi a swi ambaleke loko a ya exivandleni lexo hlawuleka ngopfu, a swi siya kwalaho.
Kutani ú fanele ku hlamba miri endhawini leyi hlawulekeke, a ambala swiambalo swa yena swa vuprista, kutani a huma, a ya tibasisa ni ku basisa Vaisraele hi ku humesa magandzelo lama hisiwaka ya yena ni ya Vaisraele.
Loko ma ri mafurha ya mhamba yo susa swidyoho, Aroni ú fanele ku ma hisa alitarini.
Wanuna loyi a khayimeleke xiphongho eka Azazele, ú fanele ku hlantswa swiambalo swa yena, a hlamba ni miri; hi kona a nga ta tlhelela emixaxeni.
Naswona xinkuzana ni xiphongho xa mhamba yo susa swidyoho, swi nga swifuwo leswi ngati ya swona yi yisiweke exivandleni xo hlawuleka ku xi basisa, swi fanele ku rhwariwa swi yisiwa ehandle ka mixaxa, kutani nyama ya swona yi ta hisiwa kona, swin'we ni dzovo ni nswanyi.
Munhu loyi a hisaka swilo leswi, ú fanele ku rhanga a hlantswa swiambalo ni ku hlamba miri, a nga si tlhelela emixaxeni.
Nawu wun'wana lowu mi fanelaka ku wu hlayisa minkarhi hinkwayo, hi lowu: Hi siku ra vukhume ra n'hweti ya vu-7, mi fanele ku titsona swakudya, mi tshika mintirho hinkwayo, hambi n'wina Vaisraele kumbe lava luveleke exikarhi ka n'wina
hikuva, hi siku rero, mi ta basisiwa, mi hundzuka lava tengeke; swidyoho swa n'wina hinkwaswo swi ta susiwa emahlweni ka mina HOSI esikwini ra kona.
Siku leri, eka n'wina ri ta va ro wisa ra Savata, leri mi nga ta titsona swakudya ha rona. Nawu wolowo wu ta tirha hilaha ku nga heriki.
Muprista loyi a cheriweke mafurha enhlokweni siku a vekiwaka entirhweni wa tata wa yena, ú fanele ku humesa magandzelo yo susa swidyoho a ambarile swiambalo leswo hlawuleka swa ntsembyani
a basisa xivandla lexo hlawuleka ngopfu, ni Ntsonga lowo Hlawuleka, ni alitari, a basisa ni vaprista, ni ntshungu hinkwawo wa Vaisraele.
Kutani Muxe a endla hilaha HOSI Xikwembu xi n'wi leriseke hakona.
HOSI Xikwembu xi byela Muxe
ku ya vulavula na Aroni, ni vana va yena, ni Vaisraele hinkwavo, a ku ka vona: Ku ni mhaka leyi HOSI Xikwembu xi mi lerisaka yona, yi nga leyi
X
X
Mhaka hileswaku Vaisraele va fanele ku teka swifuwo swa vona leswi va swi tlhavaka emakaya, va swi yisa eka muprista enyangweni ya Ntsonga lowo Hlawuleka, va swi humesela HOSI Xikwembu kona, swi va magandzelo ya xinakulobye.
Kutani muprista ú ta fika a teka ngati, a xuva hi yona alitari ya HOSI Xikwembu enyangweni ya Ntsonga lowo Hlawuleka; a teka ni mafurha, a humesa ha wona magandzelo lama hisiwaka, lawa ku nun'hwela ka wona ku nga ta tsakisa HOSI Xikwembu.
Hi ndlela leyi, Vaisraele a va nga ha endli vunghwavava hi ku tlhava swifuwo swa vona, va gandzela ha swona swikwembu swa vona swa swiphongho. Naswona va fanele ku hlayisa nawu lowu, vona ni vatukulu va vona, hilaha ku nga heriki.
X
X
Munhu un'wana ni un'wana, a nga va a ri Muisraele kumbe muluveri exikarhi ka Vaisraele, loko o tshuka a dya ngati, HOSI Xikwembu xi ta n'wi ba, xi n'wi hlongola, xi n'wi susa exikarhi ka va ka vona.
Mhaka hileswaku vutomi bya xivumbiwa byi le ngatini ya xona. Kutani HOSI Xikwembu xi mi nyikile yona leswaku mi yi chela alitarini, mi tibasisa ha yona, hikuva ngati yi ni matimba yo basisa swidyoho hikwalaho ka vutomi lebyi byi nga ka yona.
Hikokwalaho, HOSI Xikwembu xi lerisile leswaku Vaisraele kumbe vanhu lava luveleke exikarhi ka vona, va nga tshuki va dya ngati.
Loko un'wana wa Vaisraele kumbe un'wana wa lava luveleke eka vona o tshuka a ya eku hloteni, kutani a dlaya xiharhi kumbe xinyanyana lexi a pfumeleriwaka ku dya nyama ya xona, ú fanele ku halata ngati ya xona, a yi seletela
hikuva vutomi bya xivumbiwa xin'wana ni xin'wana lexi hanyaka byi le ngatini ya xona; hikokwalaho HOSI Xikwembu xi lerisile Vaisraele leswaku va nga tshuki va dya ngati ya xivumbiwa xihi na xihi, hikuva ngati ya swivumbiwa hinkwaswo, hi byona vutomi bya swona. Munhu un'wana ni un'wana loyi a dyaka ngati, ú ta hlongoriwa, a susiwa exikarhi ka va ka vona.
Munhu un'wana ni un'wana, a nga va Muisraele kumbe muluveri, loyi a dyaka nyama ya xifuwo lexi nga lo tifela hi xoxe, kumbe lexi dlayiweke hi swivandzana, ú fanele ku hlantswa swiambalo swa yena, a hlamba ni miri; hambiswiritano, siku rero ú ta va a nga tenganga, dyambu ri ko ri pela; kutani hi kona a nga ta va a tengile.
Kambe loko a nga hlantswi swiambalo, ni loko a nga hlambi miri, ú ta va a tivangele khombo.
HOSI Xikwembu xi byela Muxe
ku ya tivisa Vaisraele marito ya xona lama nge: Hi mina HOSI Xikwembu xa n'wina.
Mi nga tshuki mi landza mahanyelo ya tiko ra Egipta leri a mi tshama eka rona, naswona mi nga tshuki mi tekela mahanyelo ya tiko ra Kanana leri ndzi mi yisaka eka rona. Mi nga tshuki mi hanya hi milawu ya vona.
Mi fanele ku landza swiletelo swa mina, mi hlayisa milawu ya mina, mi hanya ha yona. Hi mina HOSI, Xikwembu xa n'wina.
Ina, hlayisani milawu ya mina ni swiletelo swa mina, hikuva munhu loyi a endlaka sweswo, ú ta hanya. Hi mina HOSI!
Ku nga tshuki ku va ni un'we wa ka n'wina loyi a yaka a ya etlela ni wansati loyi swi yilaka leswaku a hlangana na yena. Hi mina HOSI!
U nga tshuki u khomisa tata wa wena tingana hi ku etlela ni mana wa wena; munhu loyi i mana wa wena, hikokwalaho u nga tshuki u etlela na yena.
Naswona, u nga tshuki u khomisa tata wa wena tingana hi ku etlela ni un'wana wa vasati va yena.
U nga tshuki u etlela ni makwenu wa xisati; a nga va loyi mi mameke vele rin'we, kumbe loyi mi ngo hlangana eka tatana.
U nga tshuki u etlela ni ntukulu wa wena wa xisati; a nga va n'wana wa n'wana wa wena wa xinuna, kumbe n'wana wa n'wana wa wena wa xisati; hikuva sweswo i ku tikhomisa tingana.
U nga tshuki u etlela ni makwenu wa xisati, loyi mi hambaneke hi vamanana, kumbe loyi mi hlanganaka eka tatana, hikuva munhu loyi i makwenu.
U nga tshuki u etlela ni makwavo wa xisati wa tata wa wena hikuva i hahani wa wena.
U nga tshuki u etlela ni makwavo wa xisati wa mana wa wena, hikuva na yena i mana wa wena.
U nga tshuki u khomisa makwavo wa tata wa wena tingana hi ku etlela ni nsati wa yena, hikuva wansati loyi i mana wa wena.
U nga tshuki u etlela ni nsati wa n'wana wa wena, hikuva i n'wingi wa wena, hikokwalaho u nga tshuki u etlela na yena.
U nga tshuki u khomisa makwenu tingana hi ku etlela ni nsati wa yena.
Loko u etlela ni wansati, u nga tshuki u ya etlela ni n'wana wa wansati loyi, naswona u nga tshuki u teka ntukulu wa xisati wa wansati loyi; a nga va n'wana wa yena wa xinuna kumbe n'wana wa n'wana wa yena wa xisati, hikuva vanhu lava i maxaka ya wansati loyi; ku etlela na vona i vuphukuphuku lebyikulu.
U nga tshuki u teka namu wa wena leswaku a ta va nhlantswa, nsati wa wena a ha hanya.
U nga tshuki u ya etlela ni wansati loyi a nga masikwini ya yena ya n'hweti, hikuva a nga tenganga.
U nga tshuki u tinyamisa hi ku ya etlela ni nsati wa muakelani.
U nga tshuki u nyiketa n'wana wa wena leswaku a hiseriwa Moloko xikwembu xa Vaamoni; sweswo ku ta va ku ri ku nyamisa vito ra mina HOSI, Xikwembu xa wena.
U nga tshuki u etlela ni wanuna wonge o va wansati; sweswo i manyala!
U nga tshuki u tinyamisa hi ku etlela ni xifuwo xihi na xihi; hambi a ri wansati, a nga tshuki a ya etlela ni xifuwo; sweswo swa yila.
Mi nga tshuki mi tinyamisa hi ku endla xin'wana xa swilo leswi; hi swona leswi nyamisaka vamatiko lava ndzi va hlongoleke va suka emahlweni ka n'wina
hikokwalaho, na rona tiko ra vona ri nyamisiwile, kutani ndzi bile vaaki va rona hikwalaho ka swidyoho leswi, va hlongoriwa va huma etikweni.
Kutani n'wina mi fanele ku hlayisa milawu ni swiletelo swa mina, mi nga tshuki mi endla ni xin'we xa swilo leswi swa manyala; a nga va Muisraele kumbe munhu loyi a luveleke exikarhi ka n'wina, a nga tshuki a swi endla.
Vanhu lava a va akile laha tikweni leri mi nga si fika, a va endla swilo leswi hinkwaswo swa manyala, kutani va nyamisa tiko.
Loko na n'wina mo endla sweswo, mi nyamisa tiko leri; mi ta hlongoriwa mi humesiwa laha tikweni, ku fana ni lava va hlongoriweke, va huma eka rona.
Un'wana ni un'wana loyi a nga ta endla manyala lawa, ú ta hlongoriwa a suka exikarhi ka va ka vona.
Hikokwalaho, hlayisani leswi ndzi mi lerisaka swona, mi nga tshuki mi tekelela mikhuva ya manyala leyi a yi endliwa laha tikweni leri mi nga si fika; mi nga tshuki mi tinyamisa hi yona: Hi mina HOSI Xikwembu xa n'wina.
HOSI Xikwembu xi byele Muxe
ku ya tivisa ntshungu hinkwawo wa Vaisraele marito ya xona lama nge: Hlawulekani, hikuva ndzi hlawulekile mina HOSI, Xikwembu xa n'wina.
Un'wana ni un'wana wa n'wina ú fanele ku va ni xichavo eka mana wa yena ni ka tata wa yena, naswona a hlayisa masiku ya mina ya Savata: Hi mina HOSI, Xikwembu xa n'wina.
Mi nga tshuki mi gandzela swikwembu swa hava, naswona mi nga tshuki mi n'okisa swilo, mi tivumbela swifaniso swa swikwembu: Hi mina HOSI, Xikwembu xa n'wina.
Loko mi ndzi tlhavela xifuwo xa magandzelo ya xinakulobye, xi tlhaveni hi ndlela leyi yi nga ta endla leswaku ndzi mi tsakela.
Nyama ya kona yi fanele ku dyiwa siku xi tlhaviwaka, kumbe siku leri tlhandlamaka. Kambe nyama leyi nga ta va ya ha sele hi siku ra vunharhu, yona yi fanele ku hisiwa.
Nyama leyi saleke a yi dyiwi hi siku ra vunharhu, sweswo swa yila, a ndzi swi nkhensi mina.
Loyi a yi dyaka, ú ta tivangela nandzu, hikuva ú ta va a tlangile hi xilo lexi a xi hlawuriwile ku va xa mina; kutani ú fanele ku hlongoriwa a suka exikarhi ka va ka vona.
Loko mi tshovela swa le masin'wini ya n'wina, mi nga tshoveli mi ya fika emakumu ka nsimu, naswona loko mi hetile ku tshovela, mi nga tlheli mi ya khwaja.
Ni loko mi tshovela vhinya ya n'wina, mi nga khayeleli mihandzu hinkwayo mi heta, naswona mi nga rholeli leyi nga wela hansi; siyani yin'wana mihandzu, mi yi siyela swisiwana ni valuveri: Hi mina HOSI, Xikwembu xa n'wina.
Mi nga tshuki mi yiva, mi nga kanganyisani, naswona mi nga hembelani.
Mi nga tiyisi mavunwa hi ku hlambanya hi vito ra mina Xikwembu xa n'wina, hikuva sweswo i ku tlanga hi vito leri: Hi mina HOSI.
Mi nga tshuki mi xanisa munhukuloni kumbe ku n'wi tekela swilo swa yena; naswona loko mi thorile munhu, mi nga tshuki mi tshama ni muholo wa yena ku fikela siku leri tlhandlamaka.
Mi nga tshuki mi rhuketela munhu wo-fe-tindleve, naswona mi nga veki nchumu emahlweni ka lowo-fe-mahlo, lexi xi nga n'wi phijaka. Chavani mina Xikwembu xa n'wina: Hi mina HOSI.
Loko mi ri ehubyeni, mi nga tsemi timhaka hi ndlela leyi nga lulamangiki. Mi nga yi hi nghohe, mi yima na un'wana ehubyeni, a nga va xisiwana kumbe xifumi.
Mi nga fambi mi vulavula swo biha hi varikwenu; naswona mi nga humesi vumbhoni byo hemba lebyi byi nga dlayisaka warikwenu: Hi mina HOSI.
Timbilu ta n'wina ti nga tshuki ti tala rivengo hi mhaka ya makwenu, kambe yanani mi ya vulavula na yena, mi ta ka mi nga tivangeli xidyoho.
Mi nga rihiseli, naswona mi nga vi na xikhomela; un'wana ni un'wana a a rhandze munhukulobye, kukota loko a tirhandza: Hi mina HOSI.
Mi fanele ku hlayisa milawu ya mina leyi: Mi nga tshuki mi tshika swifuwo swa n'wina swa tinxaka to hambana swi khandziyana; mi nga tshuki mi byala tinxaka timbirhi ta swimilana ensin'wini yin'we; naswona mi nga tshuki mi ambala swiambalo leswi lukiweke hi tinxaka timbirhi ta tingoti.
Wanuna a nga tshuka a etlela ni nhwanyana wa hlonga loyi a vutiweke, loyi a nga si kutsuriwaka kumbe ku ntshunxiwa evuhlongeni; loko swi va tano, mhaka yi fanele ku kambisisiwa, kambe va nga dlayiwi, hikuva nhwanyana wa kona ú ta va a nga si ntshunxiwa evuhlongeni.
Wanuna ú fanele ku ndzi humesela magandzelo yo riha milandzu; ú ta tilavela nyimpfu ya khuna, a ta na yona enyangweni ya Ntsonga lowo Hlawuleka, a ta humesa ha yona magandzelo yo riha milandzu.
Muprista ú ta fika a teka khuna leri ra magandzelo yo riha milandzu, a basisa ha rona swidyoho swa wanuna loyi emahlweni ka mina HOSI, kutani ú ta rivaleriwa swona.
Loko mi fika etikweni ra Kanana, kutani mi byala mirhi ya tinxaka-xaka ya mihandzu, tivani leswaku a mi pfumeleriwi ku dya mihandzu ya kona, ku kondza ku hela malembe manharhu; emalembeni lawa, mi nga tshuki mi yi dya.
Hi lembe ra vumune, mihandzu hinkwayo yi ta va yi hlawulekile, mi ta ndzi dzunisa hi ku ndzi humesela yona mina HOSI.
Hi lembe ra vuntlhanu, mi nga sungula ku dya mihandzu ya mirhi ya n'wina, leswaku yi ta hamba yi tswala swinene: Hi mina HOSI, Xikwembu xa n'wina.
Mi nga tshuki mi dya nyama ni ngati ya kona. Mi nga tshuki mi hlahluva kumbe ku tirhisa swa vungoma.
Mi nga tshuki mi byewula misisi lomu makumu ka nhloko, kumbe ku byewula malebvu lomu matlhelo.
Mi nga tshuki mi tixekelela loko mi ri eku rileni ka nkosi, naswona mi nga tshuki mi tlhavela tinhlanga: Hi mina HOSI.
Mi nga tshuki mi nyamisa vana va n'wina va xisati hi ku va endla tinghwavava; loko mi endla sweswo, mi ta nghenisa tiko hinkwaro etimhakeni ta vunghwavava, kutani ri tala hi swilo swa vuphukuphuku.
Mi fanele ku hlayisa masiku ya mina ya Savata, mi xixima ni xivandla xa mina lexo hlawuleka: Hi mina HOSI.
Mi nga tshuki mi ya eka lava nga ni swikwembu kumbe eka swingomantanda, mi nga tshuki mi tinyamisa hi ku tirhisana na vanhu vo tano: Hi mina HOSI, Xikwembu xa n'wina.
Mi fanele ku va ni xichavo eka lavakulu, mi va xixima, naswona mi chava Xikwembu xa n'wina: Hi mina HOSI.
Loko ku ri ni munhu wa le handle loyi a luveleke exikarhi ka n'wina, mi nga tshuki mi n'wi xanisa.
Munhu wo tano, n'wi hlayiseni ku fana ni Muisraele wa ka n'wina, mi n'wi rhandza ku fana ni loko mi tirhandza, hikuva na n'wina mi vile valuveri etikweni ra Egipta: Hi mina HOSI, Xikwembu xa n'wina.
Mi nga tshuki mi kanganyisa vanhu hi mimpimo leyi nga riki yona, kumbe swibya swo pima ha swona leswi nga riki swona.
Mi fanele ku va ni swilo swo pima ha swona leswi heleleke, hambi swi ri swibya swo pima mapa kumbe mafurha, swi fanele ku va leswi heleleke. Hi mina HOSI, Xikwembu xa n'wina lexi xi mi humeseke etikweni ra Egipta.
Mi fanele ku hlayisa milawu ya mina ni swiletelo swa mina, mi hanya ha swona: Hi mina HOSI.
HOSI Xikwembu xi byela Muxe
ku ya tivisa Vaisraele marito ya xona lama nge: Loko un'wana wa Vaisraele kumbe un'wana wa lava luveleke exikarhi ka Vaisraele, a yisa n'wana wa yena eka Moloko xikwembu xa Vaamoni, ú fanele ku dlayiwa hi ntshungu hinkwawo, va n'wi khandla hi maribye, a fa.
Munhu loyi a yisaka n'wana wa yena eka Moloko, ú nyamisa xivandla xa mina lexo hlawuleka, a onha ni vito ra mina; hikokwalaho ndzi ta n'wi ba, ndzi n'wi hlongola a suka exikarhi ka va ka vona.
Kambe loko Vaisraele va tshika munhu loyi a yisaka n'wana wa yena eka Moloko, va endla wonge a va n'wi voni, kutani va nga n'wi dlayi
mina hi xiviri ndzi ta ba munhu yoloyi ndzi ba ni ndyangu wa yena, swin'we ni hinkwavo lava endlaka na yena vunghwavava hi ku tirhela Moloko; ndzi ta va hlongola va suka exikarhi ka va ka vona.
Munhu loyi a yaka eka lava nga ni swikwembu ni ka swingomantanda, ndzi ta n'wi ba, ndzi n'wi hlongola a suka exikarhi ka va ka vona.
Hikokwalaho, hambanani ni mikhuva yo tano, mi va lava hlawulekeke: Hi mina HOSI, Xikwembu xa n'wina.
Mi fanele ku hlayisa milawu ya mina, mi hanya ha yona: Hi mina HOSI, Xikwembu lexi xi mi hlawulekisaka.
Loko munhu a rhuketela tata wa yena kumbe mana wa yena, ú fanele ku dlayiwa. Ú ta va a lo tivangela rifu, hikuva ú rhuketerile vatswari.
Loko wanuna a endla vuoswi ni nsati wa munhukulobye, vaoswi lava va fanele ku dlayiwa hi vumbirhi bya vona.
Munhu loyi a khomisaka tata wa yena tingana hi ku etlela ni un'wana wa vasati va tata wa yena, ú fanele ku dlayiwa, swin'we ni wansati wa kona; rifu ro tano, va ta va va lo tilavela.
Munhu loyi a etlelaka ni nsati wa n'wana wa yena, ú fanele ku dlayiwa swin'we ni n'wingi loyi wa yena; rifu ra kona va ta va va lo tivangela, hikuva leswi va swi endleke, swa yila swinene.
Wanuna loyi a etlelaka ni wanuna-kulobye, wonge o va wansati, ú fanele ku dlayiwa swin'we ni wanuna wa kona; rifu ro tano va ta va va lo tivangela, hikuva va endlile manyala hi vumbirhi bya vona.
Loko wanuna a teka wansati, a tlhela a ya teka ni mana wa nsati wa yena, ú endla mhaka yo homboloka; hikokwalaho, yena ni vavasati lava va fanele ku hisiwa hinkwavo, leswaku ku nga ha vi na swo homboloka exikarhi ka n'wina.
Wanuna loyi a etlelaka ni xifuwo, ú fanele ku dlayiwa; na xona xifuwo xa kona, mi fanele ku xi dlaya.
Wansati loyi a yaka a ya etlela ni xifuwo, ú fanele ku dlayiwa ni xifuwo xa kona. Rifu ro tano, wansati loyi ú ta va a lo tilavela, swin'we ni xifuwo xa kona.
Ku nga tshuka ku va ni wanuna loyi a tekaka makwavo wa yena, loyi va mameke vele rin'we, kumbe loyi va ngo hlangana eka tatana, kutani vanhu lava va etlela swin'we. Mhaka leyi yi nyumisa ngopfu; vanhu volavo ha vambirhi ka vona va fanele ku hlongoriwa, va ka vona va langutile. Wanuna ú ta va a tivangele nandzu hi ku etlela ni makwavo wa yena.
Loko wanuna a ya etlela ni wansati loyi a nga masikwini ya yena ya n'hweti, ú fanele ku hlongoriwa swin'we ni wansati loyi, va susiwa exikarhi ka va ka vona, hikuva va ta va va humesele erivaleni xihlovo xa ngati ya wansati loyi.
Ku nga vi na munhu loyi a etlelaka ni makwavo wa mana wa yena, hikuva na yena i mana wa yena; naswona ku nga vi na loyi a etlelaka ni makwavo wa xisati wa tata wa yena, hikuva i hahani wa yena; lava endlaka sweswo va ta va va tivangele nandzu.
Munhu loyi a etlelaka ni nsati wa makwa wa tata wa yena, ú khomisa makwavo wa tata wa yena tingana; kutani lava etleleke swin'we va ta va va tivangele khombo: va ta fa va nga ri na vana.
Loko munhu a teka nsati wa makwavo, ú khomisa makwavo tingana hi mhaka leyi ya manyala; yena ni wansati loyi va nga ka va nga kumi vana.
Mi fanele ku hlayisa milawu ya mina hinkwayo ni swiletelo swa mina hinkwaswo; loko mo endla sweswo, a mi nga hlongoriwi mi humesiwa etikweni leri ndzi lavaka ku mi nghenisa eka rona leswaku mi tshama eka rona.
Mi nga tshuki mi landza mikhuva ya vamatiko lava ndzi nga ta va hlongola va suka emahlweni ka n'wina; vanhu lava va ndzi dyisa mbitsi hi ku endla swilo leswi hinkwaswo swa manyala.
Hikokwalaho ndzi mi tshembisile ndzi ku: ‘Tiko ra vona ro khuluka ntswamba ni vulombe, ri ta va ndzhaka ya n'wina, ndzi ta mi nyika rona ri va ra n'wina.’ Hi mina HOSI, Xikwembu xa n'wina lexi xi mi hlawuleke exikarhi ka man'wana matiko.
Hikokwalaho, mi fanele ku tiva ku hambana exikarhi ka swiharhi leswi tengeke ni leswi nga tengangiki, kumbe exikarhi ka tinyanyana leti tengeke ni leti nga tengangiki. Mi nga tshuki mi tithyakisa hi swiharhi kumbe tinyanyana kumbe swihadyana hinkwaswo leswi tateke misava, leswi ndzi mi byeleke leswaku a swi tenganga.
Hlawulekani, mi tirhela mina ntsena, hikuva ndzi hlawulekile mina HOSI; ndzi mi hlawurile exikarhi ka vanhu va matiko man'wana leswaku mi va va mina.
Wanuna kumbe wansati loyi a nga ni swikwembu kumbe loyi a nga xingomantanda, ú fanele ku dlayiwa, a khandliwa hi maribye, a fa; rifu rero, ú ta va a lo tilavela rona.
HOSI Xikwembu xi byela Muxe ku ya tivisa vaprista, vona vana va Aroni, marito ya xona lama nge: Muprista a nga tshuki a tinyamisa hi ku ya eminkosini ya maxaka ya yena
a nga ya ntsena enkosini wa un'wana wa ka vona, ku fana ni manana, kumbe tatana, kumbe n'wana wa yena wa xinuna kumbe wa xisati, kumbe makwavo wa yena wa xinuna
kumbe makwavo wa yena wa xisati loyi a nga si tekiwaka, loyi a ha tshamaka ekaya; loko ku fa yoloyi, muprista a nga chavi ku n'wi lahla.
Kambe a nga tshuki a ya enkosini wa makwavo loyi a tekiweke, hikuva sweswo swi ta n'wi nyamisa.
Enkarhini wa nkosi, vaprista va nga tshuki va byewula misisi kumbe ku tsemeta malebvu lomu matlhelo, naswona va nga tshuki va tixekelela-xekelela.
Va fanele ku hlawuleka, va tirhela mina Xikwembu xa vona, va nga nyamisi vito ra mina, hikuva hi vona lava va ndzi humeselaka magandzelo, swi nga swakudya swa mina HOSI Xikwembu xa vona; hikokwalaho va fanele ku va lava hlawulekeke.
Loko va teka, va nga tshuki va ya lava nghwavava, kumbe loyi a nga tshama a tivana ni wanuna, kumbe wansati loyi a tshikaneke ni nuna, hikuva muprista ú hlawuleriwe ku tirhela mina Xikwembu xa yena.
Vaisraele va fanele ku xixima vaprista, hikuva hi vona lava humesaka magandzelo, swi nga swakudya swa mina Xikwembu xa n'wina; a va tsundzuke leswaku vaprista va hlawulekile, hikuva mina HOSI Xikwembu lexi xi mi hlawulekisaka, ndzi hlawulekile.
N'wana wa xisati wa muprista loyi a tinyamisaka hi ku endla vunghwavava, ú nyamisa ni tata wa yena; hikokwalaho ú fanele ku hisiwa, a fa.
Muprista Lonkulu, hi yena ntsena loyi a cheriweke mafurha enhlokweni exikarhi ka vaprista, naswona ú ambarile swiambalo swa vuprista leswo hlawuleka; hikokwalaho a nga tshuki a tshika misisi ya yena yi hangalaka kumbe a handzula swiambalo swa yena loko ku ri ni nkosi.
Naswona a nga tshuki a nghena laha ku nga ni ntsumbu, hambiloko ku file tata wa yena kumbe mana wa yena, hikuva a nga ta tinyamisa.
Muprista Lonkulu ú cheriwile mafurha layo hlawuleka ya mina Xikwembu xa yena, hikokwalaho a nga tshuki a nyamisa xivandla xa mina lexo hlawuleka hi ku huma a ya enkosini: Hi mina HOSI.
Loko a teka nsati, ú fanele ku lava wansati loyi a nga si tivanaka ni wanuna.
A nga tshuki a teka noni, kumbe wansati loyi a tshikaneke ni nuna, kumbe loyi a tshamaka a tivana ni wanuna, kumbe nghwavava. Ú fanele ku teka wansati wa rixaka ra ka vona loyi a nga si tshamaka a tivana ni wanuna.
Loko a nga endlisi sweswo, vana lava a nga ta va kuma, va ta va va nga tenganga: Hi mina HOSI, Xikwembu lexi xi n'wi hlawulekisaka.
HOSI Xikwembu xi byela Muxe
ku ya vulavula na Aroni, a n'wi tivisa marito ya xona lama nge: Eminkarhini hinkwayo leyi taka, ku nga tshuki ku va na un'wana wa vatukulu va wena loyi a taka a nga hetisekanga, a ta ndzi humesela magandzelo mina HOSI Xikwembu xa yena.
Munhu loyi a nga hetisekangiki, a nga tshuki a tshinela kusuhi ni alitari: A nga va lowo-fe-mahlo, kumbe xilema, kumbe loyi a vavisekeke exikandzeni, kumbe loyi mavoko kumbe milenge swi nga ringananiki
kumbe loyi a vavisekeke nenge kumbe voko
kumbe loyi a nga ni malundza, kumbe xigono, kumbe loyi a nga ni vuvabyi bya mahlo, kumbe gwembe, kumbe swilondza, kumbe loyi a tsheniweke.
Ku nga tshuki ku va na un'we exikarhi ka vatukulu va wena Aroni loyi a taka a ta ndzi humesela magandzelo, loko a nga hetisekanga. Loyi a nga hetisekangiki, a nga tshuki a tshinela a ndzi humesela magandzelo mina Xikwembu xa yena.
Hambiswiritano, wa pfumeleriwa ku dya swakudya swa magandzelo lama humeseriweke mina exivandleni lexo hlawuleka ngopfu, a nga dya ni tinyiko leto hlawuleka.
Kambe a nga tshuki a tshinela kusuhi ni xisirhelelo lexi pfalaka xivandla lexo hlawuleka ngopfu; ni le alitarini a nga tshineli, hikuva leswi a nga hetisekangiki, a nga nyamisa leswi nga ndzeni ka Ntsonga lowo Hlawuleka: Hi mina HOSI Xikwembu lexi hlawulekisaka vaprista.
Kutani Muxe a fikisa marito lawa eka Aroni, ni vana va Aroni, ni Vaisraele hinkwavo.
HOSI Xikwembu xi vulavula na Muxe, xi ku
Byela Aroni ni vana va yena leswaku va nga tshuki va nyamisa vito ra mina lero hlawuleka; va fanele ku tivonela swinene loko va ndzi tisela tinyiko leto hlawuleka leti humesiweke hi Vaisraele: Hi mina HOSI.
Va tivise leswaku, eminkarhini hinkwayo leyi taka, loko un'wana wa vatukulu va vona loyi a nga tengangiki a tshuka a tshinela kusuhi ni tinyiko leto hlawuleka leti Vaisraele va ndzi humeselaka tona, ú fanele ku hlongoriwa, a nga ha ti emahlweni ka mina: Hi mina HOSI.
Munhu un'wana ni un'wana wa ka Aroni loyi a nga ni vuvabyi bya nhlonge kumbe ndzhundzhwana, a nga tshuki a dya tinyiko leto hlawuleka, ku kondza a va la tengeke. Muprista un'wana ni un'wana ú ta va a nga ha tenganga loko a tshuka a khumbana ni xilo lexi nyamisiweke hi ntsumbu, kumbe loko a tshuka a huma mbewu yo veleka
kumbe loko a tshuka a khumbana ni lexi xi nga n'wi nyamisaka, ku nga va xihadyana, kumbe munhu, kumbe swin'wana leswi nga tengangiki.
Muprista loyi a khumbaneke ni leswo tano, siku rero ú ta va a nga tenganga dyambu ri ko ri pela, naswona a nga tshuki a dya tinyiko leto hlawuleka loko a nga sungulanga hi ku hlamba miri.
Loko dyambu ri perile, ú ta va a tengile, kutani ú ta kota ku dya tinyiko leto hlawuleka, hikuva hi swona swakudya swa yena.
Muprista a nga tshuki a tinyamisa hi ku dya nyama ya xifuwo lexi nga lo tifela, kumbe lexi dlayiweke hi swivandzana: Hi mina HOSI.
Vaprista va fanele ku hlayisa swileriso swa mina, va nga tshuki va tlanga ha swona, hikuva sweswo swi nga va vangela nandzu, va fa. Hi mina HOSI, Xikwembu lexi xi va hlawulekisaka.
Munhu loyi a nga riki muprista a nga tshuki a dya tinyiko leto hlawuleka, a nga va muyeni wa muprista, kumbe loyi muprista a n'wi tholeke.
Kambe munhu wa hlonga loyi muprista a n'wi xaveke hi mali, kumbe loyi a nga velekiwa emutini wa yena, wa pfumeleriwa ku dya swakudya swa vaprista.
N'wana wa muprista loyi a tekiweke hi munhu ntsena, a nga tshuki a dya tinyiko leto hlawuleka leti humeseriweke Xikwembu.
Kambe loko n'wana wa xisati wa muprista loyi a feriweke hi nuna, kumbe loyi a tshikaneke ni nuna a nga si va na n'wana, kutani a vuya ekaya a ta tshama kona kukota loko a ha ri nhwana, yena a nga dya swakudya swa tata wa yena. Munhu wa le handle yena a nga tshuki a dya swakudya leswi.
Loko munhu ntsena o tshuka a dya tinyiko leto hlawuleka, kambe ku nga ri ha vomu, ú fanele ku tlherisela muprista swo ringana ni leswi a swi dyeke, a tlhandlekela hi xiphemu xa swona xa ⅕.
Vaprista va nga tshuki va nyamisa swa tinyiko leto hlawuleka leti Vaisraele va ndzi humeselaka tona
hi ku pfumelela munhu ntsena ku dya tinyiko ta kona; hikuva munhu wo tano ú ta va a tivangele nandzu lowu a nga ta fanela ku wu riha: Hi mina HOSI, Xikwembu lexi hlawulekisaka tinyiko leti.
HOSI Xikwembu xi byela Muxe
ku ya tivisa Aroni ni vana va yena ni Vaisraele hinkwavo marito ya xona lama nge: Muisraele un'wana ni un'wana, kumbe munhu loyi a luveleke exikarhi ka Vaisraele, loko a lava ku ndzi humesela magandzelo lama hiseriwaka mina HOSI, lawa a tiboheke hi ku hlambanya leswaku ú ta ma humesa, kumbe lawa a ngo ma humesa hi ku titwa
ú fanele ku tlhava xifuwo xa xinuna lexi nga solekiki, yi nga nkuzi kumbe khuna kumbe xiphongho. Loko a endlisa sweswo, hi kona a nga ta tsakeriwa hi mina HOSI.
Mi nga tshuki mi humesa swifuwo leswi swi nga hetisekangiki; leswo tano mina HOSI Xikwembu a ndzi nga swi amukeri, loko mo swi humesa.
Un'wana ni un'wana loyi a ndzi humeselaka magandzelo ya xinakulobye, ma nga va lawa a tiboheke a hlambanya ku ma humesa, kumbe lawa a ngo ma humesa hi ku titwa, ú fanele ku pambula xifuwo lexinene lexi nga solekiki eka swifuwo swa yena leswikulu kumbe leswitsongo; hi kona ndzi nga ta n'wi tsakela.
Swifuwo leswi feke mahlo, kumbe leswi lamaleke, kumbe leswi nga ni swivati, kumbe ndzhundzhwana, kumbe gwembe, kumbe swilondza, mi nga tshuki mi ndzi humesela swona mina HOSI, kumbe ku ndzi hisela swona alitarini.
Loko mi humesa magandzelo lawa mi ngo ma humesa hi ku titwa, mi nga tlhava hambi yi ri nkuzi kumbe nyimpfu leyi mavoko kumbe milenge ya yona yi nga ringananiki; kambe xifuwo xo tano a xi nkhenseki eka magandzelo lawa mi tiboheke hi ku hlambanya leswaku mi ta ma humesa.
Mi nga tshuki mi ndzi humesela magandzelo hi xifuwo lexi hala mahlweni ka xona ku pfimbeke, kumbe ku tsheniweke, kumbe ku vavisekeke, kumbe ku tsemiweke kunene; etikweni ra n'wina a swi pfumeleriwi ku humesa magandzelo hi xifuwo xo tano.
Naswona mi nga tshuki mi ndzi humesela swakudya hi swifuwo swo tano, leswi mi swi kumeke eka vanhu lava va nga riki Vaisraele. Swifuwo leswi a swi hetisekanga, swi tekiwa swi ri ni swivati, kutani a swi nga amukeriwi loko mo humesa ha swona magandzelo.
HOSI Xikwembu xi ku ka Muxe
Xifuwo lexi xa ha ku velekiwaka, yi nga va nkuzi kumbe khuna kumbe xiphongho, xi fanele ku tshama ni mana wa xona ku ringana masiku ya 7. Ku sukela siku ra vu-8, xifuwo xexo xa amukeleka loko mi ndzi humesela magandzelo ha xona, mina HOSI.
Loko mi tlhava homu ya ntswele kumbe nyimpfu ya ntswele, mi nga tshuki mi yi tlhava siku rin'we ni n'wana wa kona.
Ni loko mi tlhava xifuwo xa magandzelo ya ku ndzi nkhensa mina HOSI, xi tlhaveni hi ndlela leyi yi nga ta endla leswaku ndzi mi tsakela.
Nyama ya kona yi fanele ku dyiwa hinkwayo siku leri xi tlhaviwaka; mi nga tshuki mi siya yin'wana yi tshama ku kondza ku fika siku leri tlhandlamaka. Hi mina HOSI.
Mi fanele ku hlayisa milawu ya mina, mi hanya ha yona. Hi mina HOSI.
Mi nga tshuki mi nyamisa vito ra mina; Vaisraele hinkwavo va fanele ku swi tiva leswaku ndzi hlawulekile; hi mina HOSI, Xikwembu lexi xi mi hlawulekisaka
ndzi mi humesile etikweni ra Egipta leswaku ndzi ta va Xikwembu xa n'wina. Hi mina HOSI.
HOSI Xikwembu xi byela Muxe
ku ya tivisa Vaisraele marito ya xona lama nge: Ku ni masiku lawa ndzi ma vekeke ya minkhuvo, lawa mi faneleke ku hlengeletana ha wona mi ndzi gandzela mina HOSI; lawa hi wona masiku ya minkhuvo lawa ndzi ma vekeke.
Mi ni masiku ya 6 lawa mi faneleke ku endla mintirho ya n'wina hinkwayo ha wona, kambe siku ra vu-7 i siku ro wisa ra Savata, leri mi faneleke ku hlengeletana ha rona mi ndzi gandzela. Hi siku leri, hinkwako lomu mi tshamaka kona, mi nga tshuki mi tirha ntirho ni wun'we; siku ra Savata ri hlawuleriwile mina HOSI.
Minkhuvo leyi yi vekiweke yo tlangela mina HOSI, ma nga masiku lawa mi faneleke ku vitanana ha wona, mi hlengeletana mi ndzi gandzela, hi leyi
Hi siku ra vu-14 ra n'hweti yo sungula, hi minkarhi ya madyambu, ku ta va ni Nkhuvo wa Paseka wo tlangela mina HOSI.
Kutani hi siku ra vu-15 ra n'hweti leyi, ku ta sungula Nkhuvo wa Xinkwa lexo-ke-comela wo tlangela mina HOSI, lowu wu nga ta dyiwa masiku ya 7.
Hi siku ro sungula ra nkhuvo lowu, mi fanele ku hlengeletana mi ndzi gandzela, mi nga tirhi ntirho na wun'we lowu tikaka.
Emasikwini lawa ya 7, mi fanele ku ndzi humesela magandzelo mina HOSI. Hi siku ra vu-7 mi ta tlhela mi hlengeletana mi ndzi gandzela; hi siku leri, mi nga tshuki mi tirha ntirho na wun'we lowu tikaka.
HOSI Xikwembu xi byela Muxe
ku ya tivisa Vaisraele marito ya xona lama nge: Loko mi ta va mi fikile etikweni leri ndzi mi nyikaka rona, kutani mi tshovela leswi mi swi byaleke, mi fanele ku teka xirhundzu xa leswi mi nga ta rhanga mi swi tshovela, mi ya na xona eka muprista.
Kutani hi siku leri landzaka ra Savata, muprista ú ta teka xirhundzu lexi, a ndzi widzela xona yi va nyiko ya mina leyo hlawuleka, leswaku ndzi ta mi tsakela.
Hi siku leri mi humesaka xirhundzu xa nyiko leyo hlawuleka, mi fanele ku ndzi tlhavela xinyimpfana xa khuna xa lembe rin'we lexi nga solekiki, xi va xa magandzelo lama hisiwaka.
Xinyimpfana lexi xi fanele ku humesiwa ni swintewana swimbirhi swa mapa lamanene lama pfanganyisiweke ni mafurha, leswaku ma va magandzelo lama hiseriwaka mina HOSI, lawa ku nun'hwela ka wona ku nga ta ndzi tsakisa; vhinyo leyi humesiwaka ni xinyimpfana lexi, yona yi ta va jomela rin'we.
Loko ku nga si fika siku leri mi tisaka ha rona magandzelo ya mina Xikwembu xa n'wina, mi nga tshuki mi dya swa nguva leyintshwa, xi nga va xinkwa, kumbe tindzhoho leti oxiweke, kumbe letimbisi. Nawu lowu mi fanele ku wu landza hilaha ku nga heriki, n'wina ni vatukulu va n'wina, hinkwako lomu mi nga ta va mi tshama kona.
Ku sukela siku leri mi ndzi tiselaka ha rona xirhundzu xa nyiko leyo hlawuleka, ri nga siku leri tlhandlamaka ra Savata, mi fanele ku hlayela mavhiki ya 7 lama heleleke.
Siku leri tlhandlamaka ra Savata ya vu-7, ri ta va ra vu-50; hi siku leri mi fanele ku ta ni swa nguva leyintshwa, mi ta ndzi humesela ha swona magandzelo ya swa le masin'wini.
Emutini wun'wana ni wun'wana, ku fanele ku huma swinkwa swimbirhi leswi swekiweke hi swintewana swimbirhi swa mapa lamanene lama cheriweke comela, leswaku swi ta va nyiko ya mina leyo hlawuleka eka leswi mi rhangeke hi swona mi tshovela.
Swinkwa leswi swi ta humesiwa ni swifuwo swa magandzelo lama hisiwaka, swi nga swinyimpfana swa 7 swa lembe rin'we leswi nga solekiki, ni xinkuzana xin'we, ni tinyimpfu timbirhi ta makhuna, ku humesiwa ni mapa ya swona ni vhinyo ya kona, leswaku ma va magandzelo lawa ku nun'hwela ka wona ku nga ta ndzi tsakisa mina HOSI.
Mi ta tlhava ni xiphongho xa lembe rin'we, xi va xa mhamba yo susa swidyoho, ni swinyimpfana swimbirhi swa makhuna swa lembe rin'we, swi va swa magandzelo ya xinakulobye.
Muprista ú ta teka swinyimpfana leswi, a ndzi widzela swona ni xinkwa xo endliwa hi leswi mi rhangeke hi swona ku tshovela; swinyimpfana leswi ni xinkwa lexi, swi hlawuleriwe mina HOSI leswaku swi va swa vaprista.
Hi siku roleri, mi fanele ku vitanana, mi hlengeletana mi ndzi gandzela, mi nga tirhi ntirho na wun'we lowu tikaka. Nawu lowu, mi fanele ku wu landza hinkwako lomu mi nga ta tshama kona, n'wina ni vatukulu va n'wina hilaha ku nga heriki.
Loko mi tshovela swa le masin'wini ya n'wina, mi nga tshoveli mi ya fika emakumu ka nsimu, naswona loko mi hetile ku tshovela, mi nga tlheli mi ya khwaja; siyani swin'wana, mi siyela swisiwana ni valuveri: Hi mina HOSI, Xikwembu xa n'wina.
HOSI Xikwembu xi byela Muxe
ku ya tivisa Vaisraele marito ya xona lama nge: Hi siku ro sungula ra n'hweti ya vu-7, mi fanele ku ba timhalamhala, mi vitanana, mi hlengeletana mi ndzi gandzela; leri i siku ro wisa lero hlawuleka, leri mi faneleke ku ndzi tsundzuka ha rona
mi nga tshuki mi tirha ntirho na wun'we lowu tikaka, kambe ndzi humeseleni magandzelo mina HOSI.
HOSI Xikwembu xi ku ka Muxe
Siku ra vu-10 ra n'hweti leyi ya vu-7 i siku ra ku basisa lava dyoheke. Hi siku leri, mi fanele ku titsona swakudya, mi hlengeletana mi ndzi gandzela, mi ndzi humesela magandzelo.
Mi nga tshuki mi tirha ntirho na wun'we esikwini rero, hikuva i siku leri mi basisiwaka ha rona swidyoho swa n'wina, emahlweni ka mina HOSI, Xikwembu xa n'wina.
Vanhu hinkwavo lava nga ta tshuka va dya swin'wana esikwini rero, va ta hlongoriwa va suka exikarhi ka va ka vona.
Naswona, un'wana ni un'wana loyi a tirhaka ntirho wihi na wihi hi siku leri, ndzi ta n'wi herisa a nyamalala exikarhi ka va ka vona.
Hi siku leri, mi nga tshuki mi tirha ntirho na wun'we: Nawu lowu, mi fanele ku wu landza, n'wina ni vatukulu va n'wina lomu mi nga ta va mi tshama kona, hilaha ku nga heriki.
Siku leri, ri ta va siku ro wisa ra Savata leri mi faneleke ku titsona swakudya ha rona, ku sukela madyambu ya siku ra vu-9 ra n'hweti leyi, ku ya fika madyambu ya siku leri tlhandlamaka.
HOSI Xikwembu xi byela Muxe
ku ya tivisa Vaisraele marito ya xona lama nge: Hi siku ra vu-15 ra n'hweti leyi ya vu-7, ku ta sungula Nkhuvo wa Mintsonga wo tlangela mina HOSI. Nkhuvo lowu, wu ta teka masiku ya 7
hi siku ro sungula ra wona, mi fanele ku hlengeletana mi ndzi gandzela, mi nga tirhi ntirho na wun'we lowu tikaka.
Emasikwini lawa ya 7 ya nkhuvo, mi fanele ku ndzi humesela magandzelo. Hi siku ra vu-8, mi ta tlhela mi hlengeletana mi ndzi gandzela, mi ndzi humesela ni magandzelo. Siku leri ra vu-8 i ra nhlengeletano leyo hlawuleka: Mi nga tshuki mi tirha ntirho na wun'we lowu tikaka.
Leyi hi yona minkhuvo leyi vekiweke yo tlangela mina HOSI. Hi masiku lawa ya minkhuvo, mi fanele ku vitanana, mi hlengeletana mi ndzi gandzela, mi ndzi humesela magandzelo lama hisiwaka, ni ya xinakulobye, ni ya swa le masin'wini, mi ma humesa ni vhinyo ya kona, hi masiku lama vekiweke
magandzelo lawa, ma tlhandlekela lawa mi ma humesaka hi siku ra Savata, ma tlhandlekela ni tinyiko ta n'wina, ni magandzelo hinkwawo lawa mi tibohaka hi ku hlambanya leswaku mi ta ma humesa, ni magandzelo hinkwawo lawa mi ngo ma humesa hi ku titwa, mi humesela mina HOSI.
Hi siku ra vu-15 ra n'hweti ya vu-7, loko mi ta va mi hlengeletile ntshovelo wa n'wina hinkwawo, mi fanele ku endla nkhuvo lowu nga ta teka masiku ya 7, mi tlangela mina HOSI. Siku ro sungula ra nkhuvo lowu, ni siku ra vu-8, ma ta va masiku ya Savata yo wisa.
Hi siku ro sungula ra nkhuvo, mi fanele ku kha mihandzu leyo saseka, mi tshova ni mincindzu, ni swiphundla, ni marhavi ya mirhi ya le minkoveni, kutani mi sungula ku cina mi tsaka emahlweni ka mina HOSI Xikwembu xa n'wina, ku kondza ku hela masiku ya 7.
Nkhuvo lowu wa ku tlangela mina HOSI, mi ta wu endla lembe rin'wana ni rin'wana, wu teka masiku ya 7 eka n'hweti ya vu-7. Nawu lowu, mi fanele ku wu landza, n'wina ni vatukulu va n'wina, hilaha ku nga heriki.
Emasikwini lawa ya 7, mi fanele ku tshama emintsongeni; un'wana ni un'wana loyi a nga Muisraele, a a tshame entsongeni
kutani na vona vatukulu va n'wina va ta swi tiva leswaku loko ndzi mi humesile etikweni ra Egipta n'wina Vaisraele, ndzi mi tshamisile emintsongeni: Hi mina HOSI, Xikwembu xa n'wina.
Hi ndlela leyi, Muxe a tivisa Vaisraele ta minkhuvo leyi vekiweke yo tlangela HOSI Xikwembu.
HOSI Xikwembu xi ku ka Muxe
Lerisa Vaisraele leswaku va ndzi tisela mafurha layo tenga lama humaka eka murhi wa mutlhwari, leswaku rivoni ri ta lumekiwa namadyambu siku rin'wana ni rin'wana.
Aroni ú ta ri veka ehandle ka xisirhelelo lexi sirhelelaka Areka ya Ntwanano eka Ntsonga lowo Hlawuleka, ri tshama ri ri karhi ri pfurha emahlweni ka mina HOSI ku sukela namadyambu ri kondza ri xa. Nawu lowu mi fanele ku wu hlayisa n'wina ni vatukulu va n'wina hilaha ku nga heriki.
Naswona Aroni ú fanele ku veketela timboni eka xitlhoma-timboni xa nsuku lowo tenga, ti tshama ti ri karhi ti pfurha masiku hinkwawo emahlweni ka mina HOSI.
U fanele ku lava mapa lamanene, u sweka swinkwa swa 12, xinkwa xin'wana ni xin'wana u xi sweka hi mapa ya swintewana swimbirhi.
Swinkwa leswi, u ta swi veka ehenhla ka tafula ra nsuku lowo tenga hi tinxaxa timbirhi, rixaxa rin'we ri va ni swinkwa swa 6.
Erixaxeni rin'wana ni rin'wana, u ta veka murhi lowu tengeke wa risuna wo suma swinkwa, lowu wu nga ta humeseriwa mina HOSI.
Aroni ú ta veketela swinkwa emahlweni ka mina a yimela Vaisraele siku rin'wana ni rin'wana ra Savata; ntwanano lowu wu ta tirha hilaha ku nga heriki.
Swinkwa leswi swi ta va swa Aroni ni vana va yena; va ta swi dyela exivandleni lexi hlawulekeke, hikuva swi ta va xiphemu lexo hlawuleka ngopfu lexi va nga ta hamba va nyikiwa xona hilaha ku nga heriki, eka magandzelo lama humeseriwaka mina HOSI.
X
X
va fika va n'wi veka leswaku a rindziwa ku kondza va tivisiwa leswi HOSI Xikwembu xi lavaka swona emhakeni leyi.
Kutani HOSI Xikwembu xi ku ka Muxe
Humesa munhu loyi a rhukaneke a ya ehandle ka mixaxa, u fika u byela vanhu lava va n'wi tweke leswaku va tlhandleka mavoko enhlokweni ya yena, kutani u lerisa ntshungu hinkwawo leswaku wu n'wi khandla hi maribye a fa.
Kutani u tivisa Vaisraele leswaku hinkwavo lava va rhuketelaka Xikwembu xa vona, va tivangela khombo.
Loyi a sandzaka vito ra mina HOSI, ú ta dlayiwa, ntshungu hinkwawo wu ta n'wi khandla hi maribye a fa; a nga va muluveri, kumbe Muisraele, loko a sandza vito ra mina, ú ta dlayiwa.
Munhu loyi a dlayaka un'wana, ú fanele ku dlayiwa na yena.
Loyi a dlayaka xifuwo xa un'wana munhu, ú fanele ku humesa xifuwo xo siva lexi feke; vutomi byi rihiwa hi vutomi.
Munhu loyi a lamataka munhu-kulobye, na yena ú fanele ku endliwa sweswi a nga endla loyi un'wana swona
Ku tshoveka ka rhambu swi rihiwa hi ku tshoveka ka rhambu, tihlo hi tihlo, tino hi tino; leswi a n'wi lamatiseke xiswona, na yena ú fanele ku lamatisiwa xiswona.
Loyi a dlayaka xifuwo xa un'wana munhu, ú fanele ku humesa xin'wana xo siva lexi feke; kasi loyi a dlayaka munhu un'wana, na yena ú fanele ku dlayiwa.
Eka munhu un'wana na un'wana, a nga va muluveri kumbe Muisraele, mi fanele ku tirhisa nawu wun'we: Hi mina HOSI, Xikwembu xa n'wina.
Hiloko Muxe a ya a ya tivisa Vaisraele marito lawa, kutani vona va teka loyi a rhukaneke, va n'wi humesela ehandle ka mixaxa, va fika va n'wi khandla hi maribye, a fa. Hi ndlela leyi, Vaisraele va endla hilaha HOSI Xikwembu xi leriseke Muxe hakona.
HOSI Xikwembu xi vulavula na Muxe entshaveni ya Sinayi, xi n'wi byela
ku ya tivisa Vaisraele marito ya xona lama nge: Loko mi ta va mi nghenile etikweni leri ndzi mi nyikaka rona, mi ta ndzi kombisa xichavo hi ku wisisa masimu ya n'wina, mi nga ma rimi hi lembe ra vu-7.
Mi nga rima masimu ya n'wina malembe ya 6, mi tshena ni mirhi ya n'wina ya vhinya, mi hlengeleta mihandzu ya kona
kambe lembe rin'wana ni rin'wana ra vu-7, ri ta va lembe ra Savata ra ku wisisa masimu; mi ta ndzi kombisa xichavo hi ku tshika ku rima masimu ya n'wina hi lembe rero, mi nga tsheni ni mirhi ya n'wina ya vhinya.
Leswi salaka swi timilela hi swoxe endzhaku ka ntshovelo wa lembe ra vu-6, mi nga tshuki mi swi tshovela; na yona mihandzu leyi nga ta sala yi huma emirhini ya n'wina ya vhinya leyi mi nga yi tshenangiki, mi nga tshuki mi yi hlengeleta, hikuva hi lembe rero mi fanele ku nyika masimu ya n'wina nkarhi wa ku wisa.
Hambiswiritano, leswi swi nga ta va kona elembeni leri ro wisisa masimu, mi ta dya swona n'wina, ni malandza ya n'wina ya xinuna ni ya xisati, ni vatirhi va n'wina lava mi va tholeke, ni vanhu lava luveleke exikarhi ka n'wina.
Naswona swifuwo swa n'wina ni swiharhi swa nhova swi ta dya hinkwaswo leswi nga ta va kona etikweni.
Ntsengo wa malembe ya 7, mi fanele ku wu andzisa hi 7, leswaku malembe ya kona hinkwawo ma endla 49.
Kutani hi siku ra vu-10 ra n'hweti ya vu-7, ri nga siku lerikulu ra ku susa swidyoho, mi ta ba timhalamhala etikweni ra n'wina hinkwaro.
Hi ndlela leyi, mi ta hlawulekisa lembe ra vu-50, mi tivisa vaaki hinkwavo va tiko leswaku va kumile ku ntshunxeka; ri ta va lembe leri vuriwaka ‘ra Jubili’, leri un'wana ni un'wana a nga ta tlhela a kuma masimu lawa a ma ri ya yena khale, a pfumeleriwa ni ku tlhelela endyangwini wa ka vona.
Lembe leri ra vu-50 i ra Jubili: Mi nga tshuki mi rima masimu ya n'wina, naswona mi nga tshuki mi tshovela leswi nga sala swi mila emasin'wini, kumbe ku hlengeleta mihandzu ya mirhi ya vhinya leyi nga tsheniwangiki.
I lembe ra Jubili, leri mi fanelaka ku ri hlawulekisa: Mi ta dya ntsena leswi nga ta va swi ri kona etikweni lembe rero.
Hi lembe leri ra Jubili, un'wana ni un'wana ú ta tlhela a kuma masimu lawa a ma ri ya yena khale.
Hikokwalaho, loko mi xaviselana swilo, mi nga tshuki mi kanganyisana.
Mi fanele ku xava kumbe ku xavisa masimu hi ku ya hi ntsengo wa malembe lama hundzeke ku sukela Jubili yo hetelela, ni ntsengo wa malembe ya ku tshovela lama ha saleke.
Loko Jubili leyi taka ya ha ri kule, nxavo wu fanele ku ya ehenhla; loko Jubili yi ri kusuhani, nxavo a wu ye ehansi, hikuva leswi xavisiwaka i ntsengo wa malembe lawa ku nga ta va na ntshovelo.
Mi nga tshuki mi kanganyisana emhakeni leyi, kambe mi fanele ku chava mina Xikwembu xa n'wina: Hi mina HOSI.
Hlayisani milawu ni swiletelo swa mina, mi hanya ha swona, kutani mi ta va ni ku rhula etikweni.
Tiko ra n'wina ri ta mi mirisela swakudya, kutani mi ta dya mi xurha, mi tshama mi hlayisekile.
Mi nga tshuka mi vutisa mi ku: ‘Leswi hi nga ta ka hi nga rimi hi lembe ra vu-7, xana hi ta dya yini, hikuva hi ta va hi nga tshovelanga nchumu?’
Hi lembe ra vu-6, ndzi ta mi rhumela minkateko, kutani tiko ra n'wina ri ta mi humesela swakudya swo ringana malembe manharhu.
Loko mi ya sungula ku rima hi lembe ra vu-8, mi ta va ma ha dya swa lembe ra vu-6, kutani mi ta swi dya mi kondza mi tshovela swa lembe ra vu-8.
Loko mi xavisa misava, mi nga yi xaviseli makumu, hikuva i ya mina; n'wina mi vanhu lava va ngo ta va famba, mi lo luvela eka mina.
Etikweni ra n'wina hinkwaro, ku fanele ku va ni ndlela yo kutsula masimu.
Loko un'wana wa Vaisraele a tshuka a wela evusiwaneni, kutani a xavisa masimu ya yena, un'wana wa ka vona loyi a nga muhlayisi wa yena ú ta ya a ya ma kutsula.
Munhu loyi a xaviseke masimu ya yena, a nga tshuka a pfumala muhlayisi, kambe a tlhela a kateka, a kuma leswi ringanaka ku ya kutsula masimu lawa.
Loko swi va tano, ú fanele ku hlayela malembe lama saleke ku ya fika eka lembe ra Jubili, kutani a hakela leswi ringanaka malembe lama saleke, hi kona muxavi wa masimu ya yena a nga ta n'wi tlherisela wona.
Loko a pfumala swo kutsula ha swona masimu ya yena, ma ta va ya loyi a ma xaveke ku kondza ku ya fika lembe ra Jubili. Hi lembe ra Jubili, masimu ma ta tlheriseriwa n'wini wa wona wa khale.
Loko munhu loyi a tshamaka emutini wo rhendzeriwa hi rirhangu a xavisa yindlu ya yena, a nga ha tlhela a yi kutsula loko ku nga si hundza tin'hweti ta 12; loko ku nga si hundza lembe leri heleleke, wa pfumeleriwa ku kutsula yindlu ya yena.
Kambe loko a nga yi kutsuli ku kondza ku hundza nkarhi wo ringana lembe, loyi a yi xaveke ú ta kuma yindlu yoleyo yi va ya yena ni vatukulu va yena hilaha ku nga heriki; naswona a yi nga tlherisiwi hambiloko ku fika lembe ra Jubili.
Loko ti ri tindlu ta le swimitaneni leswi nga biyeleriwangiki, tona ti fana ni masimu lama nga kona etikweni; ta kutsuriwa, naswona hi lembe ra Jubili ti tlheriseriwa vinyi va tona.
Hi tlhelo ra Valevhi, vona va pfumeleriwa ku kutsula tindlu ta vona leti nga mitini ya vona nkarhi wihi na wihi.
Loko Mulevhi un'wana a xavisa yindlu, kambe a nga ha tlheli a ya yi kutsula, yindlu yoleyo yi fanele ku tlherisiwa hi lembe ra Jubili, hikuva tindlu leti nga mitini ya Valevhi ti fanele ku tshama ti ri ta vona exikarhi ka Vaisraele.
Loko ma ri madyelo ya swifuwo lama rhendzeleke miti ya vona hinkwayo, wona ma nga tshuki ma xavisiwa; ma ta va ya vona hilaha ku nga heriki.
Loko un'wana wa Vaisraele a tshuka a wela evusiwaneni, a pfumala swo hanya hi swona, n'wi hlayiseni, mi n'wi khoma ku fana na muendzi kumbe muluveri.
Mi nga tshuki mi lava ntswalo eka leswi mi n'wi lombaka swona hi ndlela yihi kumbe yihi, kambe mi fanele ku chava mina Xikwembu xa n'wina, leswaku Muisraele wa ka n'wina a ta tshama exikarhi ka n'wina.
Loko mi n'wi lomba mali, mi nga tshuki mi lava ntswalo wa yona; ni loko mi n'wi nyika swakudya, mi nga tshuki mi n'wi hakerisa.
Hi mina HOSI Xikwembu xa n'wina. Ndzi mi humesile etikweni ra Egipta leswaku ndzi ta mi nyika tiko ra Kanana, ni leswaku ndzi ta va Xikwembu xa n'wina.
Loko Muisraele loyi a tshamaka kusuhi na wena a tshuka a wela evusiwaneni, kutani a ta a ta tixavisa eka wena, u nga tshuki u n'wi tirhisa ku fana ni hlonga.
A a tshame na wena ku fana ni munhu loyi u nga lo n'wi thola kunene kumbe muluveri, a ku tirhela ku kondza ku fika lembe ra Jubili.
Hi lembe ra Jubili, a a suke emutini wa wena, a tlhelela eka va ka vona, yena ni vana va yena, a ya tshama endzhakeni ya vakokwa wa yena.
Vaisraele i malandza ya mina lawa ndzi ma humeseke etikweni ra Egipta, hikokwalaho, va nga tshuki va xavisiwa va va mahlonga.
Mi nga tshuki mi va tirhisa hi tihanyi, kambe mi fanele ku chava mina Xikwembu xa n'wina.
Loko mi lava ku va ni mahlonga ya xinuna ni ya xisati, mi fanele ku ya mi ya ma xava exikarhi ka vamatiko lava va mi rhendzeleke.
Mi nga ha xava mahlonga hambi exikarhi ka vanhu va le handle lava va teke ni mindyangu ya vona va ta luvela exikarhi ka n'wina; vanhu vo tano va nga va mahlonga ya n'wina ya xiviri.
Mahlonga lawa, ma nga va ndzhaka ya n'wina leyi mi nga ta yi siyela vana va n'wina, leswaku ma va mahlonga ya vona hilaha ku nga heriki. Vanhu va le handle, mi nga va endla mahlonga ya n'wina, kambe Vaisraele va ka n'wina, vona mi nga tshuki mi va tirhisa hi tihanyi.
Munhu loyi a ngo va xi-ta-xi-famba, kumbe loyi a luveleke exikarhi ka n'wina, a nga tshuka a kateka a va ni rifuwo, kambe Muisraele loyi a akelaneke na yena a wela evusiwaneni, kutani a ya tixavisa eka munhu loyi wo ta a famba kumbe eka un'wana wa vana va muluveri loyi.
Loko a tixavisile, swa pfumeleriwa leswaku a ya a ya kutsuriwa; un'wana wa vamakwavo wa yena a nga ya a ya n'wi kutsula.
Hambi a ri un'wana wa vamakwavo wa tata wa yena kumbe un'wana wa vana va makwavo wa tata wa yena, kumbe un'wana wa va ka vona, a nga ya a ya n'wi kutsula; naswona hambi a ri yena a nga tikutsula loko o tshuka a katekile a va ni swa le mandleni.
Ú fanele ku ya a ya vulavula ni muxavi wa yena, va hlayela malembe lawa ma ha saleke ku ya fika eka Jubili leyi ya ha taka. Mali yo hakelela ku ntshunxiwa ka yena yi ta fambelana ni malembe lawa ma ha saleke ku ya fika eka Jubili. Malembe lawa a tshameke wona eka muxavi wa yena, wona ma hlayiwa wonge a a lo thoriwa.
X
X
Muisraele loyi a tixaviseke, ú fanele ku tekiwa ku fana na munhu loyi a thoriweke nkarhi wo ringana lembe rin'we; mi nga tshiki muxavi wa yena a n'wi tirhisa hi tihanyi mi ri karhi mi swi vona.
Loko a nga kutsuriwanga hi yin'wana ya tindlela leti, ú ta ntshunxiwa hi lembe ra Jubili, yena ni vana va yena.
Vaisraele, ndzi va teka va ri malandza ya mina lawa ndzi ma humeseke etikweni ra Egipta. Hi mina HOSI, Xikwembu xa n'wina.
Etikweni ra n'wina, mi nga tshuki mi tiendlela swikwembu swa hava, naswona mi nga tiyimiseli swifaniso swa swona, ni timhandze ta vugandzeri bya hava, kumbe ku sasekisa maribye mi gandzela wona. Hi mina HOSI, Xikwembu xa n'wina.
Mi fanele ku hlayisa masiku ya mina ya Savata, mi xixima ni xivandla xa mina lexo hlawuleka: Hi mina HOSI, Xikwembu xa n'wina.
Hlayisani milawu ya mina, mi yingisa ni swileriso swa mina, mi hanya ha swona.
Loko mi endla sweswo, ndzi ta mi nisela mpfula hi tinguva ta kona, kutani masimu ya n'wina ma ta humesa ntshovelo lowo tala, ni mirhi ya n'wina ya mihandzu yi ta tswala swinene.
Ntshovelo wa n'wina wu ta va wu tele ngopfu: Hi nkarhi wo kha mihandzu ya vhinya, mi ta va ma ha hula koroni, kasi na yona vhinya mi ta yi kha ku kondza ku ya fika xirimo. Mi ta va mi tshamisekile, mi dya mi xurha.
Ndzi ta endla leswaku ku va na ku rhula etikweni, kutani loko mi etlele, a mi nga chavisiwi hi nchumu; hambi swi ri swiharhi leswo dlaya ndzi ta swi susa etikweni, ni tinyimpi a ti nga mi ngheneli.
Mi ta kota ku hlongorisa valala va n'wina, mi va hlula hi fumu.
Vavanuna va ka n'wina va ntlhanu va nga hlongorisa valala va 100, kasi vavanuna va 100 va nga hlongorisa valala va 10 000; mi ta swi kota ku hlula valala va n'wina hi fumu.
Ndzi nga ka ndzi nga mi tshiki; ndzi ta endla leswaku mi va ni vana lavo tala, ndzi tlhela ndzi tiyisa ni ntwanano lowu ndzi wu endleke na n'wina.
Ntshovelo wa lembe rin'we, mi ta wu dya ku kondza ku fika ntshovelo wa lembe leri landzelaka; mi ta kala mi wu humesela eswitlatini leswaku mi ta kuma ndhawu ya ntshovelo lowuntshwa.
Xivandla lexi ndzi nga ta tshama eka xona, xi ta va exikarhi ka n'wina; ndzi nga ka ndzi nga hambani na n'wina.
Ndzi ta va kona exikarhi ka n'wina, ndzi va Xikwembu xa n'wina, na n'wina mi va vanhu va mina.
Hi mina HOSI, Xikwembu xa n'wina lexi xi mi humeseke etikweni ra Egipta, leswaku mi nga ha vi mahlonga ya Vaegipta. Ndzi susile mpingu lowu a mi rhwexiwile wona, leswaku na n'wina mi ta va vanhu exikarhi ka van'wana vanhu.
Kasi loko mi nga ndzi yingisi, ni loko mi tshika ku hanya hi swileriso swa mina
ni loko mi fularhela milawu ya mina, mi tihambanisa ni swiletelo swa mina, mi nga endli leswi ndzi mi lerisaka swona, kutani mi tshova ntwanano wa mina
ndzi ta mi endla leswi: Ndzi ta mi rhumela swilo swo chavisa ngopfu; mi ta va ni vuvabyi bya xifuva ni dari, byi mi dlaya mahlo byi mi heta ni matimba. Mi ta rima swilo leswi n'wina mi nga ta ka mi nga swi dyi, swi ta dyiwa hi valala va n'wina.
Ndzi ta mi tshika, kutani valala va n'wina va ta mi hlula; mi ta fumiwa hi vanhu lava va nga mi tsakeriki, mi ta tshama mi ri eku tsutsumeni mi nga hlongorisiwi hi munhu.
Loko hinkwaswo leswi swi nga endli leswaku mi ndzi yingisa, ndzi ta mi ba ku tlula ka 7, ndzi mi bela swidyoho swa n'wina.
Nkanu leyi endlaka leswaku mi tikurisa, ndzi ta yi herisa; ndzi ta pfala tilo ri tiya wonge i nsimbhi, ndzi nonon'hwisa misava yi tiya kukota koporo.
Mi ta tirha, kambe mi to tirhela mahala, hikuva masimu ya n'wina a ma nga humesi ntshovelo wo nyawula, ni mirhi ya n'wina ya mihandzu a yi nga tswali nchumu.
Loko mo ya emahlweni ni ku endla leswi ndzi nga swi laviki, mi ala ku ndzi yingisa, ndzi ta mi rhumela man'wana makhombo lama tlulaka layo sungula ka 7, hikwalaho ka swidyoho swa n'wina.
Ndzi ta rhumela swiharhi swa nhova exikarhi ka n'wina, kutani swi ta mi hetela vana, swi mi dlayela ni swifuwo swa n'wina; ku ta sala vanhu va nga ri vangani, kutani mabudula ya n'wina a ma nga ha pfhumbi.
Loko mo ka mi nga ndzi yingisi mina ndzi mi tshinyeke hi ndlela leyi, ni loko mi ya emahlweni mi endla leswi ndzi nga swi laviki
na mina ndzi ta endla leswi mi nga ta ka mi nga swi lavi; ndzi ta mi ba ka 7 ku tlula leswo sungula, hikwalaho ka swidyoho swa n'wina.
Leswi mi nga ta va mi tshovile ntwanano, ndzi ta rihisela hi ku mi rhumela tinyimpi. Loko mo ya mi ya hlengeletana emitini ya n'wina, ndzi ta mi vangela mintungu, mi tlhela mi nyiketiwa emavokweni ya valala va n'wina.
Swakudya swa n'wina ndzi ta swi hunguta swinene; vavasati va khume va ta sweka mbita yin'we, va mi phamela swona hi mpimo, kambe mi ta dya mi nga xurhi.
Loko hinkwaswo leswi swi nga endli leswaku mi ndzi yingisa, kambe mi ya emahlweni ni ku endla leswi ndzi nga swi laviki
na mina ndzi ta endla leswi mi nga ta ka mi nga swi lavi; ndzi ta mi ba ndzi hlundzukile, ndzi mi ba ka 7 ku tlula leswo sungula, hikwalaho ka swidyoho swa n'wina.
Mi ta pfumala swakudya mi kala mi dlaya vana va n'wina va xinuna ni va xisati mi dya nyama ya vona.
Ndzi ta herisa switsunga swa n'wina leswo hlawuleka, ndzi fayetela ni tialitari leti mi hiselaka eka tona mirhi ya risuna, ndzi mi dlaya ndzi cukumeta mintsumbu ya n'wina ehenhla ka mintsumbu ya swifaniso swa swikwembu swa n'wina swa hava. Mi ta va mi ndzi nyangatsile ngopfu
lero ndzi ta mbundzumuxela miti ya n'wina, ndzi herisa ni swivandla swa n'wina leswo hlawuleka; ni ku nun'hwela ka magandzelo ya n'wina a ku nga ha ndzi tsakisi.
Tiko ra n'wina ndzi ta ri onhetela; valala va n'wina lava va nga ta sala va tshama eka rona va ta hlamala swinene.
Ndzi ta mi vangela tinyimpi, ndzi mi hangalasa mi ya tshama exikarhi ka vamatiko. Etikweni ra n'wina ku ta sala ku nga ha ri na munhu, miti ya n'wina yi ta hundzuka marhumbi.
Loko n'wina mi ta va ma ha ri ematikweni ya valala va n'wina, tiko ra n'wina ri ta sala ri va na nkarhi lowunene wa Savata, ri wisa hi ku hetiseka, hikuva ku ta va ku nga ha ri na munhu eka rona.
Enkarhini lowu ri nga ta va ri nga ri na munhu, ri ta va ni ku wisa loku a ri nga ku kumi emasikwini ya n'wina ya Savata loko ma ha tshama eka rona.
Lava va nga ta va va ponile exikarhi ka n'wina, ndzi ta endla leswaku va tshama va ri ku chaveni kwale matikweni ya valala va n'wina. Loko va twa xo chakala, va ta suka va tsutsuma wonge vo va eku hlongorisiweni, va wa va nga hlongorisiwi hi munhu.
Va ta phijana va wa, wonge vo va eku balekeni ka nyimpi, kasi a ku na munhu loyi a va hlongorisaka. Mi ta pfumala ni matimba yo lwa ni valala va n'wina.
Mi ta fa mi hela ematikweni ya valala va n'wina.
Hinkwavo va ka n'wina lava va nga ta va va ponile va ta hela va nyamalala ematikweni ya valala va n'wina, va dlawela milandzu ya vona ni ya vatata wa vona, leyi na vona va feleke yona.
Hambiswiritano, vanhu lava va nga tshuka va tisola eka leswi va ndzi onheleke swona vona ni vatata wa vona, loko va vile ni tihanyi va nga endli leswi mina ndzi lavaka swona
kutani na mina ndzi endla leswi va nga swi laviki, ndzi va yisa ematikweni ya valala va vona. Naswona, vanhu lava va nga tlhela va hundzuka hi ku hetiseka, va hambana ni mikhuva ya vona leyo biha.
Loko vo endla sweswo, ndzi ta tsundzuka ntwanano lowu ndzi wu endleke na Yakobo ni lowu ndzi wu endleke na Isaka, ni lowu ndzi wu endleke na Abrahama, ndzi tsundzuka ni tiko ra vona.
Kambe va fanele ku rhanga va huma etikweni ri sala ri nga ha ri na munhu, leswaku ri ta kuma nkarhi wa rona wo wisa wa Savata, naswona va fanele ku biwa hikwalaho ka leswi va fularheleke swiletelo swa mina, va tshika ni milawu ya mina.
Hambiswiritano, loko va ri ematikweni ya valala va vona a ndzi nga va tshiki, kumbe ku nyangatseka ndzi va herisela makumu, hikuva sweswo swi nga herisa ntwanano lowu ndzi wu endleke na vona: Hi mina HOSI, Xikwembu xa vona.
Ndzi ta va twela vusiwana, ndzi tsundzuka ntwanano lowu ndzi wu endleke ni vatata wa vona loko ndzi va humesile etikweni ra Egipta, vamatiko va ri karhi va swi vona, leswaku ndzi ta va Xikwembu xa vona: Hi mina HOSI.
Leyi hi yona milawu ni swiletelo ni swileriso leswi HOSI Xikwembu xi swi nyikeke Muxe entshaveni ya Sinayi leswaku a ya swi fikisa eka Vaisraele.
HOSI Xikwembu xi vulavula na Muxe
xi n'wi byela marito ya xona lawa a faneleke ku ya ma fikisa eka Vaisraele, xi ku ka yena: Un'wana a nga tshuka a hetisa leswi a tshembiseke swona hi ku hlambanya hi ku ndzi tisela munhu mina HOSI. Loko swi va tano, wena u fanele ku veka mali leyi yi nga humesiwaka ematshan'wini ya munhu wa kona.
Loko ku tisiwa wanuna wa malembe ya le xikarhi ka 20 na 60, mali yo kutsula yi ta va tisilivhere ta 50.
Loko munhu wa kona a ri wansati wa malembe walawo, mali yo kutsula yi ta va tisilivhere ta 30.
Loko ku humesiwa munhu wa xinuna kumbe wa xisati wa le xikarhi ka malembe ya 5 ku ya fika 20, mali yo kutsula wa xinuna yi ta va tisilivhere ta 20, yo kutsula wa xisati yi ta va tisilivhere ta khume.
Vana lava nga xikarhi ka n'hweti yin'we ni malembe ya 5, loko a ri wa xinuna ú ta kutsuriwa hi mali ya tisilivhere ta 5, kasi wa xisati ú ta kutsuriwa hi tinharhu.
Munhu wa malembe ya 60 kumbe ku tlula, loko a ri wa xinuna ú ta kutsuriwa hi mali ya tisilivhere ta 15, kasi loko a ri wa xisati ú ta kutsuriwa hi tisilivhere ta khume.
Loko loyi a tiboheke hi ku hlambanya a ri xisiwana, a tsandzeka ku hakela mali leyi vekiweke, a a yise munhu loyi a n'wi humesaka eka muprista, kutani muprista ú ta fika a veka mali leyi loyi a hlambanyeke a nga ta yi kota.
Loko munhu a tibohile hi ku hlambanya ku ndzi humesela xin'wana xa swifuwo leswi vanhu va pfumeleriwaka ku ndzi humesela ha swona magandzelo, xifuwo xexo xi ta va xi hlawulekile.
A nga tshuki a xi kutsula hi xilo xin'wana, lexo saseka kumbe lexi nga sasekangiki. Loko a xi siva hi xifuwo xin'wana, swifuwo swa kona swi ta va swa mina hi vumbirhi bya swona.
Munhu loyi a tiboheke hi ku hlambanya, a nga ta ni xifuwo lexi nga tengangiki, lexi vanhu va nga pfumeleriwiki ku ndzi humesela magandzelo ha xona. Loko swi va tano, munhu wa kona ú fanele ku xi yisa eka muprista.
Endzhaku ka loko muprista a langutile leswi nkhensekaka ni leswi nga nkhensekiki eka xifuwo lexi, ú ta veka mali yo xi kutsula. Mali leyi vekiweke a ya ha hundzuluxiwi.
Loko n'wini wa xifuwo a lava ku xi kutsula, ú fanele ku humesa mali leyi muprista a vekeke yona, a tlhela a tlhandlekela hi xiphemu xa ⅕ xa mali ya kona.
Loko munhu a nyiketa yindlu ya yena eka mina HOSI, muprista ú ta veka mali yo yi kutsula, hi ku ya hi leswi nkhensekaka ni leswi nga nkhensekiki eka yindlu ya kona. Mali leyi vekiweke hi muprista yi nga tshuki yi hundzuluxiwa.
Loko munhu loyi a nyiketeke yindlu ya yena eka mina HOSI a lava ku yi kutsula, ú fanele ku humesa mali leyi vekiweke, a tlhandlekela hi xiphemu xa ⅕ xa mali ya kona. Kutani yindlu leyi yi ta tlhela yi va ya yena.
Loko munhu a humesa yin'wana ya masimu lawa a siyeriweke wona hi vatata wa yena a nyika mina HOSI, mali yo yi kutsula yi fanele ku fambelana ni mbewu leyi nga byariwaka ensin'wini ya kona; loko mbewu ya kona yi ri ya maxalana yo tata masaka ya 10, mali yo kutsula yi ta va tisilivhere ta 50.
Loko nsimu ya kona yi nyiketiwa eka mina HOSI lembe ra Jubili ra ha ku hela, mali yo yi kutsula yi ta va leyi heleleke.
Kambe loko munhu a nyiketa nsimu ya yena lembe ra Jubili ri hundzile khalenyana, muprista ú fanele ku veka mali yo kutsula hi ku ya hi malembe lama saleke ku ya fika eka Jubili leyi taka; mali ya kona yi fanele ku hungutiwa yi fambelana ni ntsengo wa malembe ya kona.
Loko n'wini wa nsimu a lava ku yi kutsula, ú fanele ku humesa mali leyi vekiweke, a tlhandlekela hi xiphemu xa ⅕ xa yona, kutani nsimu yi ta tlhela yi va ya yena.
Kambe loko a nga lavi ku yi kutsula, kumbe a yi xavisela munhu un'wana, a yi nga ha kutsuriwi ni siku ni rin'we.
Kutani loko ku fika lembe ra Jubili leri nsimu a yi ta fanela ku tlhelela eka n'wini wa yona, yi ta va ya mina HOSI, yi ta fana ni xilo lexi nyiketiweke makumu eka mina.
Loko munhu a nyiketa eka mina HOSI nsimu leyi a yi xaveke kunene, leyi a nga siyeriwangiki hi vatata wa yena
muprista ú fanele ku veka mali yo kutsula ha yona hi ku ya hi ntsengo wa malembe lawa ma ha saleke ku ya fika eka Jubili leyi taka, kutani loyi a nyiketaka nsimu ú fanele ku humesa mali hinkwayo siku rero; mali leyi yi hlawulekile, i ya mina HOSI.
Hi lembe ra Jubili nsimu yi fanele ku tlhelela eka loyi a yi xaviseke ro sungula, a nga munhu loyi vatata wa yena va n'wi siyeleke yona.
Mali yo kutsula ha yona yi fanele ku vekiwa hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka.
Swifuwo swa mativula i swa mina HOSI, hikokwalaho ku nga vi na loyi a nge ú lava ku swi nyiketa eka mina; yi nga va homu ya mativula, kumbe nyimpfu ya mativula, yo va ya mina hi nawu.
Kambe loko xifuwo xa kona xi ri lexi nga tengangiki, n'wini wa xona a nga xi kutsula hi mali leyi vekiweke, a tlhandlekela hi xiphemu xa ⅕ xa yona. Loko xi nga kutsuriwi, xi fanele ku xavisiwa hi mali ya kona leyi vekiweke.
Xilo xin'wana na xin'wana lexi munhu a nga na xona, ku nga va munhu kumbe homu kumbe nsimu leyi a siyeriweke yona hi vatata wa yena, loko a kala a xi nyiketa eka mina, xi nga tshuki xi xavisiwa kumbe ku kutsuriwa, hikuva hinkwaswo leswi nyiketiweke eka mina swi hlawuleke ngopfu.
Hambi a ri munhu, loko a nyiketiwile leswaku a dlayiwa, a nga tshuki a kutsuriwa, a a tekeriwe vutomi.
Vukhume hinkwabyo bya leswi milaka etikweni, i bya mina HOSI; byi nga va bya swa le masin'wini kumbe bya mihandzu ya mirhi ya n'wina, vukhume byebyo byi hlawuleriwe mina HOSI.
Loko munhu a lava ku kutsula byin'wana vukhume bya yena, ú fanele ku tlhandlekela xiphemu xa ⅕ eka mali yo kutsula ha yona.
Vukhume hinkwabyo bya swifuwo leswikulu ni leswitsongo, i bya mina HOSI. Loko swifuwo leswi nga tshangeni swi hlayiwa, xifuwo xin'wana ni xin'wana xa vukhume xi fanele ku hlawuleriwa mina.
N'wini wa xifuwo a nga fanelanga ku tiva loko xifuwo lexi xa vukhume xi hetisekile kumbe xi nga hetisekanga, naswona xifuwo xo tano a xi siviwi hi xin'wana. Loko munhu o endla sweswo, swifuwo swa kona swi ta va swa mina hi swimbirhi ka swona.
Leyi hi yona milawu leyi HOSI Xikwembu xi yi leriseke Muxe entshaveni ya Sinayi leswaku a ya yi byela Vaisraele.
Hi lembe ra vumbirhi ra loko Vaisraele va humile etikweni ra Egipta, hi siku ro sungula ra n'hweti ya vumbirhi, HOSI Xikwembu xi vulavula na Muxe eka Ntsonga lowo Hlawuleka, emananga ya Sinayi, xi ku
Hlayani ntsengo wa Vaisraele hinkwavo, hi tinyimba ta vona ni mindyangu ya vona, mi tsala mavito ya vavanuna ha rin'we rin'we.
Vaisraele hinkwavo lava ringaneke ku hloma matlhari, va malembe ya 20 ni ku tlula, wena na Aroni mi fanele ku va hlaya hi ku ya hi mavuthu ya vona.
Eka nyimba yin'wana ni yin'wana, ku ta huma wanuna un'we la nga nhloko endyangwini wa yena, a ta mi pfuna.
Eka nyimba ya ka Rhuveni i Elizuri n'wana Xedewuru
eka nyimba ya ka Simiyoni i Xelumiele n'wana Suri-Xadayi
eka nyimba ya ka Yuda i Nahaxoni n'wana Aminadaba
eka nyimba ya ka Isakara i Netanele n'wana Sawara
eka nyimba ya ka Zebuloni i Eliyabu n'wana Heloni
eka nyimba ya ka Manase n'wana Yosefa i Gamaliele n'wana Pedasuru
eka nyimba ya ka Benjamini i Abidana n'wana Gidiyoni
eka nyimba ya ka Dani i Ahiezere n'wana Amixadayi
eka nyimba ya ka Asere i Pagiele n'wana Okirani
eka nyimba ya ka Gadi i Eliyasafa n'wana Duwele
eka nyimba ya ka Neftali i Ahira n'wana Enana.
Lava hi vona lava hlawuriweke exikarhi ka ntshungu, va ri varhangeri va tinyimba ta ka vona ni tinhloko ta mindyangu ya Vaisraele.
Muxe na Aroni va amukela vavanuna lava mavito ya vona ma vuriweke.
Kutani hi siku ro sungula ra n'hweti ya vumbirhi, va hlengeleta Vaisraele hinkwavo, kutani vanhu lava nga ni malembe ya 20 ni ku tlula, va tsarisa mavito ya vona ha un'we-un'we hi ku landza tinyimba ta vona ni mindyangu ya vona
hilaha HOSI Xikwembu xi leriseke Muxe hakona. Hi ndlela leyi, Muxe a hlaya ntsengo wa Vaisraele, emananga ya Sinayi.
A ku ri ni vanhu va ka Rhuveni mativula ya Israele hi nyimba ya vona, ni mindyangu ya vona, ni miti ya vona; loko vavanuna va hlayiwa ha un'we-un'we hi mavito, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 46 500, va ri va nyimba ya ka Rhuveni
naswona a ku ri ni vanhu va ka Simiyoni, hi nyimba ya vona, ni mindyangu ya vona, ni miti ya vona, loko vavanuna lava tsariseke mavito va hlayiwa hi un'we un'we, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 59 300, va ri va nyimba ya ka Simiyoni
ni vanhu va ka Gadi, hi nyimba ya vona, ni mindyangu ya vona, ni miti ya vona, loko va hlayiwa hi mavito va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 45 650, va ri va nyimba ya ka Gadi
ni vanhu va ka Yuda, hi nyimba ya vona, ni mindyangu ya vona, ni miti ya vona, loko va hlayiwa hi mavito, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 74 600, va ri va nyimba ya ka Yuda
ni vanhu va ka Isakara, hi nyimba ya vona, ni mindyangu ya vona, ni miti ya vona, loko va hlayiwa hi mavito, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 54 400, va ri va nyimba ya ka Isakara
ni vanhu va ka Zebuloni, hi nyimba ya vona, ni mindyangu ya vona, ni miti ya vona, loko va hlayiwa hi mavito, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 57 400, va ri va nyimba ya ka Zebuloni
ni vanhu va ka Efrayimi n'wana Yosefa, hi nyimba ya vona, ni mindyangu ya vona, ni miti ya vona, loko va hlayiwa hi mavito ya vona, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 40 500, va ri va nyimba ya ka Efrayimi
ni vanhu va ka Manase, hi nyimba ya vona, ni mindyangu ya vona, ni miti ya vona, loko va hlayiwa hi mavito, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 32 200, va ri va nyimba ya ka Manase
ni vanhu va ka Benjamini, hi nyimba ya vona, ni mindyangu ya vona, ni miti ya vona, loko va hlayiwa hi mavito, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 35 400, va ri va nyimba ya ka Benjamini
ni vanhu va ka Dani, hi nyimba ya vona, ni mindyangu ya vona, ni miti ya vona, loko va hlayiwa hi mavito, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 62 700, va ri va nyimba ya ka Dani
ni vanhu va ka Asere, hi nyimba ya vona, ni mindyangu ya vona, ni miti ya vona, loko va hlayiwa hi mavito, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 41 500, va ri va nyimba ya ka Asere
ni vanhu va ka Neftali, hi nyimba ya vona, ni mindyangu ya vona, ni miti ya vona, loko va hlayiwa hi mavito, va ri lava ringaneke ku hloma matlhari, va malembe ya 20 ni ku tlula
ntsengo wa vona wu kumeka wu ri 53 400, va ri va nyimba ya ka Neftali.
Lava hi vona lava hlayiweke hi Muxe na Aroni, va pfuniwa hi varhangeri va Vaisraele, un'wana ni un'wana a yimela nyimba ya ka vona, naswona a ri nhloko endyangwini wa yena.
Kutani ntsengo wa Vaisraele hinkwavo lava hlayiweke, hi mindyangu ya vona, lava ringaneke ku hloma matlhari, va malembe ya 20 ni ku tlula
wu kumeka wu ri 603 550, loko va helerile.
Kambe vanhu va nyimba ya ka Levhi a va katsiwanga loko ku hlayiwa tinyimba letin'wana
hikuva HOSI Xikwembu xi byerile Muxe, xi ku
Lava u nga ta ka u nga va hlayi, i va nyimba ya ka Levhi ntsena; vona u nga tshuki u hlaya ntsengo wa vona u wu katsa ni wa Vaisraele lavan'wana
kambe va veke ku va vahlayisi va Ntsonga wa Ntwanano, ni swingolongondzwana swa wona hinkwaswo, ni swilo hinkwaswo leswi nga swa wona. Va ta rhwala Ntsonga ni swingolongondzwana swa wona hinkwaswo, naswona va ta tirha eka wona, va dzima ni mixaxa ya vona yi wu rhendzela.
Loko Ntsonga wu fanele ku simuriwa, Valevhi hi vona va nga ta wu ntlhantlha; loko wu lava ku dzimiwa, hi vona va nga ta wu yimisa. Munhu loyi a nga riki Mulevhi, loko a tshuka a tshinela kusuhi na wona, ú ta dlayiwa.
Vaisraele lavan'wana va ta gova hi ku ya hi mavuthu ya vona; un'wana ni un'wana ú ta va enxaxeni wa yena, laha ku nga ni vandla ra ka vona.
Kambe Valevhi vona va ta gova va rhendzela Ntsonga wa Ntwanano, leswaku vukari bya mina byi nga tshuki byi pfurha ehenhla ka ntshungu wa Vaisraele; naswona Valevhi hi vona va nga ta hlayisa Ntsonga wa Ntwanano.
Kutani Vaisraele va endlisa sweswo; va endla hinkwaswo hilaha HOSI Xikwembu xi leriseke Muxe hakona.
HOSI Xikwembu xi byela Muxe na Aroni, xi ku
Loko Vaisraele va gova, un'wana ni un'wana ú ta va evandleni ra ka vona, kusuhi ni mujeko wa ndyangu wa ka vona; va ta dzima mixaxa yi languta Ntsonga lowo Hlawuleka, hi matlhelo hinkwawo ya wona.
Hi tlhelo ra le vuxeni, ku ta va ni mixaxa ya vandla leri vuriwaka ‘ra ka Yuda’, hi ku ya hi mavuthu ya rona. Murhangeri wa vanhu va nyimba ya ka Yuda ú ta va Nahaxoni n'wana Aminadaba
ntsengo wa vavanuna va mavuthu ya yena wu ta va 74 600.
Kusuhi ni mavuthu ya Nahaxoni ku ta gova va nyimba ya ka Isakara, murhangeri wa yona a va Netanele n'wana Suwara
ntsengo wa vavanuna va mavuthu ya yena wu ta va 54 400.
Kutani ku ta landza va nyimba ya ka Zebuloni, murhangeri wa yona a va Eliyabu n'wana Heloni
ntsengo wa vavanuna va mavuthu ya yena wu ta va 57 400.
Ntsengo wa vanhu hinkwawo va vandla ra ka Yuda hi ku ya hi mavuthu ya vona, wu ta va 186 400. Loko Vaisraele va simula mixaxa va suka, va ka Yuda va ta rhanga emahlweni.
Hi tlhelo ra le dzongeni, ku ta va ni mixaxa ya vandla leri vuriwaka ‘ra ka Rhuveni’, hi ku ya hi mavuthu ya rona. Murhangeri wa vanhu va nyimba ya ka Rhuveni ú ta va Elizuri n'wana Xedewuru
ntsengo wa vavanuna va mavuthu ya yena wu ta va 46 500.
Kusuhi ni mavuthu ya Elizuri ku ta gova va nyimba ya ka Simiyoni, murhangeri wa yona a va Xelumiele n'wana Suri-Xadayi
ntsengo wa vavanuna va mavuthu ya yena wu ta va 59 300.
Kutani ku ta landza va nyimba ya ka Gadi, murhangeri wa yona a va Eliyasafa n'wana Duwele
ntsengo wa vavanuna va mavuthu ya yena wu ta va 45 650.
Ntsengo wa vanhu hinkwavo va vandla ra ka Rhuveni hi ku ya hi mavuthu ya vona, wu ta va 151 450. Loko Vaisraele va simula mixaxa, va ka Rhuveni va ta va va vumbirhi eku sukeni.
Kutani ku ta simuriwa Ntsonga lowo Hlawuleka, va mixaxa ya Valevhi va ri exikarhi ka vanhu va mixaxa leyin'wana. Loko Vaisraele va suka va ta longoloka hi ndlela leyi va xaxametiwaka ha yona lomu va govaka kona, un'wana ni un'wana a va endhawini ya yena ni le vandleni ra ka vona.
Hi tlhelo ra vupeladyambu, ku ta va ni mixaxa ya vandla leri vuriwaka ‘ra ka Efrayimi’, hi ku ya hi mavuthu ya rona. Murhangeri wa vanhu va nyimba ya ka Efrayimi ú ta va Elixama n'wana Amihudi
ntsengo wa vavanuna va mavuthu ya yena wu ta va 40 500.
Kusuhi ni mavuthu ya Elixama ku ta va ni va nyimba ya ka Manase, murhangeri wa yona a va Gamaliele n'wana Pedasuru
ntsengo wa vavanuna va mavuthu ya yena wu ta va 32 200.
Kutani ku ta landza va nyimba ya ka Benjamini, murhangeri wa yona a va Abidana n'wana Gidiyoni
ntsengo wa vavanuna va mavuthu ya yena wu ta va 35 400.
Ntsengo wa vanhu hinkwavo va vandla ra ka Efrayimi, hi ku ya hi mavuthu ya vona, wu ta va 108 100. Loko Vaisraele va simula mixaxa, va ka Efrayimi va ta va va vunharhu eka sukeni.
Hi tlhelo ra n'walungu, ku ta va ni mixaxa ya vandla leri vuriwaka ‘ra ka Dani’, hi ku ya hi mavuthu ya rona. Murhangeri wa vanhu va nyimba ya ka Dani ú ta va Ahiezere n'wana Amixadayi
ntsengo wa vavanuna va mavuthu ya yena wu ta va 62 700.
Kusuhi ni mavuthu ya Ahiezere ku ta gova va nyimba ya ka Asere, murhangeri wa yona a va Pagiele n'wana Okirani
ntsengo wa vavanuna va mavuthu ya yena wu ta va 41 500.
Kutani ku ta landza va nyimba ya ka Neftali, murhangeri wa yona a va Ahira n'wana Enana
ntsengo wa vavanuna va mavuthu ya yena wu ta va 53 400.
Ntsengo wa vanhu hinkwavo va vandla ra ka Dani wu ta va 157 600; vona va ta suka ro hetelela, loko mavandla ma suka ha rin'we rin'we.
Lava hi vona Vaisraele lava hlayiweke hi ku ya hi mindyangu ya vona. Vanhu lava a va ri emixaxeni, lava hlayiweke hi ku ya hi mavuthu ya vona, hinkwavo a va ri 603 550.
Kambe vanhu va nyimba ya ka Levhi a va katsiwanga na Vaisraele lavan'wana, hilaha HOSI Xikwembu xi leriseke Muxe hakona.
Kutani Vaisraele va endla hinkwaswo hilaha HOSI Xikwembu xi leriseke Muxe hakona; va gova hi mavandla ya vona, ni loko va suka, un'wana ni un'wana a famba ni va nyimba ya ka vona, hi ku ya hi mindyangu ya vona.
Lava hi vona va rixaka ra Aroni na Muxe, enkarhini lowu HOSI Xikwembu xi vulavuleke na Muxe entshaveni ya Sinayi.
Vana va Aroni hi lava: Nadabu mativula ya kona, na Abihu, na Eliyazara, na Itamara.
Mavito lawa, hi wona ya vana va Aroni, lava a nga va hlawula hi ku va chela mafurha enhlokweni, a va veka entirhweni wa vuprista.
Nadabu na Abihu va fele emananga ya Sinayi, siku leri va humeseleke HOSI Xikwembu emagandzelo hi ndzilo lowu va nga lerisiwangiki wona. Loko va fa, a va nga si va na vana. Kutani Eliyazara na Itamara hi vona lava tirheke ntirho wa vuprista enkarhini wa ku hanya ka Aroni tata wa vona.
Kutani HOSI Xikwembu xi ku ka Muxe
Tisa va nyimba ya ka Levhi ekusuhi, u va veka emavokweni ya muprista Aroni, leswaku va ta n'wi pfuna mintirho.
Va ta tirhela Aroni ni ntshungu hinkwawo wa Vaisraele, hi ku tirha mintirho ya Ntsonga lowo Hlawuleka wa HOSI.
Va ta hlayisa swingolongondzwana hinkwaswo swa Ntsonga lowo Hlawuleka; naswona loko va ri karhi va tirha eka wona, va ta pfuna ni Vaisraele.
U ta nyiketa Valevhi eka Aroni ni vana va yena; va ta va ehansi ka Aroni, va hlawuriwile exikarhi ka Vaisraele.
U ta veka Aroni ni vana va yena leswaku va tirha ntirho wa vona wa vuprista; munhu ntsena loyi a nga ta tinghenisa entirhweni wa vuprista, ú ta dlayiwa.
HOSI Xikwembu xi engeta xi ku ka Muxe
Vona, ematshan'weni ya swilo hinkwaswo leswi rhangeke ku velekiwa exikarhi ka Vaisraele, ndzi hlawurile Valevhi. Valevhi va ta va va mina
hikuva mativula hinkwawo i ya mina. Hi siku leri ndzi heriseke mativula hinkwawo etikweni ra Egipta, ndzi hlawulekisile mativula hinkwawo ya vanhu ni ya swifuwo exikarhi ka Vaisraele, ma va ya mina. Valevhi va ta va vanhu va mina. Hi mina HOSI.
Kutani HOSI Xikwembu xi byela Muxe emananga ya Sinayi, xi ku
Hlaya ntsengo wa Valevhi hi ku ya hi miti ya vona ni mindyangu ya vona; u hlaya va xinuna hinkwavo, ku sukela eka va n'hweti yin'we ni ku tlula.
Kutani Muxe a landza marito ya HOSI Xikwembu, a va hlaya hilaha xi leriseke hakona.
Mavito ya vanhu va nyimba ya ka Levhi hi lawa: Gerixoni, na Kohata, na Merari.
Mavito ya va ndyangu wa ka Gerixoni hi lawa: Libini, na Ximeyi.
Va ndyangu wa ka Kohata hi lava: Amirama, na Yisihara, na Hebroni, na Uziele.
Va ndyangu wa ka Merari hi lava: Maheli na Muxi. Lava hi vona va nyimba ya ka Levhi, hi mindyangu ya vona.
Endyangwini wa ka Gerixoni, a ku ri ni va ka Libini ni va ka Ximeyi.
Ntsengo wa vona a wu ri 7 500, loko ku hlayiwa xa xinuna hinkwavo va n'hweti yin'we ni ku tlula.
Va ka Gerixoni a va fanele ku dzima mixaxa ya vona endzhaku ka Ntsonga, hi tlhelo ra vupeladyambu
murhangeri wa va ndyangu lowu a va Eliyasafa n'wana Laele.
Eka Ntsonga lowo Hlawuleka, ntirho wa va ka Gerixoni a ku ri ku hlayisa Ntsonga ni xifunengeto xa wona, ni xisirhelelo xa le nyangweni ya wona
ni swisirhelelo swa xivava lexi biyelaka Ntsonga ni alitari, ni xisirhelelo xa nyangwa ya xona, ni tingoti ta xona; a va tirha ni mintirho hinkwayo leyi fambelanaka ni swilo leswi.
Endyangwini wa ka Kohata a ku ri ni va ka Amirama, ni va ka Yisihara, ni va ka Hebroni, ni va ka Uziele.
Ntsengo wa va xinuna hinkwavo, loko ku hlayiwa va n'hweti yin'we ni ku tlula, a wu ri 8 300. Va ka Kohata hi vona lava a va tirha exivandleni lexo hlawuleka.
A va fanele ku dzima mixaxa ya vona hi tlhelo ra le dzongeni ra Ntsonga
murhangeri wa miti hinkwayo ya ndyangu lowu a va Elisafani n'wana Uziele.
Ntirho wa vona a ku ri ku hlayisa Areka, ni tafula, ni xitlhoma-timboni, ni tialitari, ni swibya leswi vaprista a va swi tirhisa exivandleni lexo hlawuleka, ni xisirhelelo xo siva Areka, ni mintirho hinkwayo leyi fambelanaka ni swilo leswi.
Eliyazara n'wana muprista Aroni a a ri ehenhla ka varhangeri va nyimba ya ka Levhi, a tlhela a va mulanguteri wa lava tirhaka exivandleni lexo hlawuleka.
Endyangwini wa ka Merari, a ku ri ni va ka Maheli, ni va ka Muxi.
Ntsengo wa vona a wu ri 6 200, loko ku hlayiwa va xinuna hinkwavo va n'hweti yin'we ni ku tlula.
Murhangeri wa vona a a ri Suriele n'wana Abihayili; vona a va fanele ku dzima mixaxa ya vona hi tlhelo ra le n'walungwini ra Ntsonga.
Ntirho lowu va ka Merari a va nyikiwile wona, a wu ri wa ku hlayisa mapulangi ya Ntsonga, ni timhandze to hingakanya ha tona, ni tiphuphu, ni minkotloto, ni swibya hinkwaswo swa Ntsonga; a va tirha ni mintirho hinkwayo leyi fambelanaka ni swilo leswi.
A va hlayisa ni tiphuphu ta xivava matlhelo hinkwawo, ni minkotloto ya tona, ni swikhomiso swa tona, ni tingoti ta tona.
Hi tlhelo ra le vuxeni, emahlweni ka Ntsonga lowo Hlawuleka, a ku dzimiwile mixaxa ya Muxe ni ya Aroni ni vana va yena; hi vona lava a va tirha ntirho wa magandzelo exivandleni lexo hlawuleka, va tirhela Vaisraele. Loko munhu ntsena a tinghenisa entirhweni wa kona, a a fanela ku dlayiwa.
Ntsengo wa va xinuna hinkwavo va nyimba ya ka Levhi, va n'hweti yin'we ni ku tlula lava Muxe na Aroni va va hlayeke hi mindyangu ya vona, hilaha HOSI Xikwembu xi leriseke hakona, a wu ri 22 000.
Kutani HOSI Xikwembu xi ku ka Muxe: Hlaya mativula hinkwawo ya xinuna ya Vaisraele, ya n'hweti yin'we ni ku tlula, u tsala ntsengo wa mavito ya wona.
Kutani u ta ndzi hlawulela Valevhi ni swifuwo swa vona ematshan'weni ya mativula hinkwawo ya Vaisraele ni ya swifuwo swa vona. Hi mina HOSI Xikwembu!
Hiloko Muxe a hlaya mativula hinkwawo ya Vaisraele, hilaha HOSI Xikwembu xi leriseke hakona.
Kutani loko ku hlayiwa mavito ya mativula hinkwawo ya xinuna, ya n'hweti yin'we ni ku tlula, ntsengo wa kona wu kumeka wu ri 22 273.
HOSI Xikwembu xi engeta xi ku ka Muxe
Hlawula Valevhi ematshan'weni ya mativula hinkwawo ya Vaisraele, u hlawula ni swifuwo swa Valevhi ematshan'weni ya swa Vaisraele; kutani Valevhi va ta va va mina. Hi mina HOSI Xikwembu!
Mativula ya Vaisraele ma ta tlula Valevhi hi ntsengo wa 273; kutani, ku kutsula wona
u ta lava silivhere ya 60 g hi munhu, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka.
Kutani mali ya silivhere leyi mativula lama tlulaka ntsengo wa Valevhi ma nga ta kutsuriwa hi yona, u ta yi nyika Aroni ni vana va yena.
Muxe a hlengeleta mali ya ku kutsula lava ku pfumalekeke Valevhi vo va kutsula
ma nga mativula ya Vaisraele. Silivhere ya kona yi endlile 16 kg, hi ku ya hi ntiko wa lexi a ku pimiwa ha xona, lexi a xi hlayisiwa exivandleni lexo hlawuleka.
Kutani Muxe a nyika Aroni ni vana va yena mali leyi yo kutsula ha yona, hilaha HOSI Xikwembu xi vuleke hakona loko xi n'wi lerisa.
HOSI Xikwembu xi ku ka Muxe na Aroni
Exikarhi ka va nyimba ya ka Levhi, hlayani ntsengo wa va ka Kohata, hi ndyangu wa vona ni miti ya vona
hinkwavo va malembe ya 30 ku ya fika 50 lava nga nghenaka eka Ntsonga lowo Hlawuleka, va ka Kohata va ta tirha mintirho ya kona.
Eka Ntsonga lowo Hlawuleka, va tirha mintirho leyi khumbaka swilo leswo hlawuleka swinene.
Loko mixaxa yi lava ku rhurhisiwa, Aroni ni vana va yena va ta ya nghena eka Ntsonga, va fika va hawula xisirhelelo lexi sivaka Areka ya Ntwanano, kutani va yi funengeta ha xona.
Va ta tlhandleka xifunengeto xa madzovo ya timbuti, va tlhandlekela hi nceka wa muhlovo wa rihlaza ra tilo ntsena, va tlhoma ni timhandze to rhwala Areka ha tona.
Ehenhla ka tafula ra Xinkwa lexo Hlawuleka, va ta andlala nceka wa muhlovo wa rihlaza ra tilo, kutani ehenhla ka wona va veketela tindyelo, ni minkambana ya mirhi ya risuna, ni swimbitana, ni swikhuwana swo chela swilo swa le magandzelweni; xinkwa lexi tshamaka xi ri kona, na xona xi ta vekiwa ehenhla ka nceka lowu.
Kutani va ta funengeta swibya leswi hi nceka wa muhlovo wo tshwuka, va tlhandlekela hi xifunengeto xa madzovo ya timbuti, va tlhoma ni timhandze to rhwala tafula ha tona.
Kutani va ta teka nceka wa muhlovo wa rihlaza ra tilo, va funengeta xitlhoma-timboni ha wona, va funengeta ni timboni ta xona, ni swikero swa xona, ni timbita ta xona, ni swibya hinkwaswo swo chela mafurha yo lumeka timboni ta xona.
Xitlhoma-timboni ni swingolongondzwana swa xona hinkwaswo, va ta swi phutsela hi xifunengeto xa madzovo ya timbuti, kutani va swi tlhandleka evuhlakeni.
Ehenhla ka alitari ya nsuku, va ta andlala nceka wa muhlovo wa rihlaza ra tilo, va tlhandlekela hi xifunengeto xa madzovo ya timbuti, kutani va tlhoma timhandze to yi rhwala ha tona.
Kutani va ta teka swingolongondzwana hinkwaswo leswi tirhisiwaka exivandleni lexo hlawuleka, va swi phutsela hi nceka wa muhlovo wa rihlaza ra tilo, va tlhela va swi funengeta hi madzovo ya timbuti, kutani va swi tlhandleka evuhlakeni.
Kutani va ta susa nkuma alitarini ya magandzelo, va andlala nceka wa xivunguvungu ehenhla ka yona
ehenhla ka nceka lowu, va ta veketela swingolongondzwana hinkwaswo leswi tirhisiwaka entirhweni wa alitari, ku nga timbita ta ku oka ndzilo, ni tiforoko, ni minkombe, ni minkambana, swi nga swingolongondzwana hinkwaswo swa alitari; kutani va ta yi funengeta hi madzovo ya timbuti, va tlhoma ni timhandze to yi rhwala ha tona.
Loko Aroni ni vana va yena va hetile ku funengeta xivandla lexo hlawuleka ni swingolongondzwana swa xona hinkwaswo, enkarhini lowu mixaxa yi rhurhisiwaka ha wona, hi kona va ka Kohata va nga ta ta va ta swi rhwala; kambe va nga tshuki va khumba swilo leswo hlawuleka, hikuva va nga ta fa. Leswi hi swona swilo swa Ntsonga lowo Hlawuleka leswi va ka Kohata va nga ta swi rhwala.
Eliyazara n'wana muprista Aroni ú ta vona swa mafurha yo voninga, ni mirhi yo nun'hwerisa leyi hisiwaka egandzelweni, ni swa magandzelo ya xinakulobye lama tshamaka ma ri karhi ma humesiwa, ni swa mafurha yo tola, a tlhela a va mulanguteri wa Ntsonga hinkwawo ni leswi nga endzeni ka wona, a vona ni swa xivandla lexo hlawuleka ni swingolongondzwana swa xona.
Kutani HOSI Xikwembu xi ku ka Muxe na Aroni
Mi nga tshuki mi tshika va ndyangu wa ka Kohata, va nga va nyimba ya ka Levhi, va herisiwa va nyamalala.
Hikokwalaho, ku endlela leswaku va ka Kohata va nga tshuki va fa loko va tshinela kusuhi ni xivandla lexo hlawuleka ngopfu, tirhani na vona hi mukhuva lowu: Aroni ni vana va yena va ta nghena va ya komba un'wana ni un'wana leswi a fanelaka ku swi endla, va n'wi komba ni ndzhwalo wa yena.
Kambe va ka Kohata vona va nga tshuki va nghena va ya hlometela swilo leswo hlawuleka, hikuva va nga ta fa.
HOSI Xikwembu xi ku ka Muxe
Hlaya ntsengo wa va ka Gerixoni, na vona u va hlaya hi ndyangu wa vona ni miti ya vona
u hlaya hinkwavo va malembe ya 30 ku ya fika 50 lava nga nghenaka eka Ntsonga lowo Hlawuleka, va tirha mintirho ya kona.
Leswi va ka Gerixoni va nga ta tirha swona eka Ntsonga lowo Hlawuleka, ni leswi va nga ta rhwala swona, hi leswi
Va ta rhwala swisirhelelo swa Ntsonga lowo Hlawuleka, ni xifunengeto xa wona lexo sungula, ni xifunengeto xa vumbirhi xa le henhla, xa madzovo ya timbuti, ni xisirhelelo xa le nyangweni ya Ntsonga
ni swisirhelelo swa xivava lexi biyelelaka Ntsonga ni alitari, ni xisirhelelo xa nyangwa ya xivava, ni tingoti ta swisirhelelo, ni swikhetsakhetsa hinkwaswo swa kona; va ta tirha ni hinkwaswo leswi fambelanaka ni swilo leswi.
Hinkwaswo leswi va ka Gerixoni va nga ta tirha swona, ni leswi va nga ta swi rhwala, va ta lerisiwa hi Aroni ni vana va yena; kutani wena u ta va byela ku hlayisa leswi va nga ta rhwala swona.
Lowu hi wona ntirho lowu va ndyangu wa ka Gerixoni va nga ta tirha wona eka Ntsonga lowo Hlawuleka; mulanguteri wa vona ú ta va Itamara n'wana muprista Aroni.
Va ka Merari na vona u ta va hlaya, hi ndyangu wa vona ni miti ya vona
u hlaya hinkwavo va malembe ya 30 ku ya fika 50 lava nga nghenaka eka Ntsonga lowo Hlawuleka, va tirha mintirho ya kona.
Swa Ntsonga lowo Hlawuleka hinkwaswo leswi va nga ta swi rhwala, hi leswi: Mapulangi ya Ntsonga, ni timhandze ta wona to hingakanya, ni tiphuphu, ni minkotloto
ni tiphuphu ta xivava ta matlhelo hinkwawo, ni minkotloto ya tona, ni swikhomiso, ni tingoti, ni switirho hinkwaswo, ni swikhetsakhetsa swa kona hinkwaswo. U ta va komba leswi va nga ta rhwala swona hi ku swi vula hi mavito ya swona.
Hinkwaswo leswi, hi swona leswi va ndyangu wa ka Merari va nga ta tirha swona eka Ntsonga lowo Hlawuleka, va ri ehansi ka Itamara n'wana muprista Aroni.
Kutani Muxe na Aroni ni varhangeri va ntshungu va hlaya ntsengo wa va ka Kohata, hi ndyangu wa vona ni miti ya vona
va hlaya hinkwavo va malembe ya 30 ku ya fika 50 lava nga nghenaka eka Ntsonga lowo Hlawuleka, va tirha mintirho ya kona
kutani ntsengo wa kona wu kumeka wu ri 2 750.
Lowu hi wona ntsengo wa hinkwavo va ndyangu wa ka Kohata lava a va tirha eka Ntsonga lowo Hlawuleka, lava Muxe na Aroni va va hlayeke hilaha HOSI Xikwembu xi leriseke Muxe hakona.
Ntsengo wa va ka Gerixoni hi ndyangu wa vona ni miti ya vona
va malembe ya 30 ku ya fika 50 lava nga nghenaka eka Ntsonga lowo Hlawuleka, va tirha mintirho ya kona
a wu ri 2 630.
Lowu hi wona ntsengo wa hinkwavo va ndyangu wa ka Gerixoni lava a va tirha eka Ntsonga lowo Hlawuleka, lava Muxe na Aroni va va hlayeke, hilaha HOSI Xikwembu xi leriseke hakona.
Ntsengo wa va ka Merari hi ndyangu wa vona ni miti ya vona
va malembe ya 30 ku ya fika 50 lava nga nghenaka eka Ntsonga lowo Hlawuleka, va tirha mintirho ya kona
a wu ri 3 200.
Lava hi vona va ndyangu wa ka Merari, lava Muxe na Aroni va va hlayeke hilaha HOSI Xikwembu xi leriseke Muxe hakona.
Ntsengo wa hinkwavo va nyimba ya ka Levhi lava Muxe na Aroni ni varhangeri va Israele va va hlayeke hi mindyangu ya vona ni miti ya vona
va malembe ya 30 ku ya fika 50 lava nga nghenaka va tirha eka Ntsonga lowo Hlawuleka ni ku rhwala mindzwalo ya kona
wu kumekile wu ri 8 580.
Un'wana ni un'wana wa vona ú nyikiwile lexi a a fanela ku tirha xona kumbe ku xi rhwala, hilaha Muxe a lerisiweke hakona hi HOSI Xikwembu; kutani hi yena Muxe loyi a va hlayeke, hilaha HOSI Xikwembu xi n'wi leriseke hakona.
HOSI Xikwembu xi ku ka Muxe
Lerisa Vaisraele leswaku va hlongola emixaxeni munhu un'wana ni un'wana loyi a nga ni vuvabyi bya nhlokonho kumbe bya tingana, ni loyi a tinyamiseke hi ku khumba ntsumbu.
U ta va humesa hinkwavo emixaxeni ya vona, vavanuna ni vavasati, u va veka ehandle ka yona leswaku va nga yi nyamisi, hikuva ndzi kona exikarhi ka yona.
Kutani Vaisraele va endla hilaha HOSI Xikwembu xi byeleke Muxe hakona: Va va hlongola va huma emixaxeni.
Kutani HOSI Xikwembu xi ku ka Muxe
Tivisa Vaisraele leswaku loko munhu, wanuna kumbe wansati, a kumeka a nga tshembekanga eka HOSI Xikwembu, hi ku va a endlile xin'wana xa swidyoho leswi vanhu va dyohelanaka ha swona, ú ta va ni nandzu.
Hikokwalaho, ú fanele ku nkhensa nandzu wa yena, a riha hinkwaswo hi ku tlherisela loyi a n'wi dyoheleke swilo leswi onhakeke, a tlhela a tlhandlekela xiphemu xa ⅕ xa nxavo va swilo swa kona.
Kambe loko mudyoheriwa a nga ri na xaka leri swilo swo riha nandzu swi nga ta tlheriseriwa eka rona, swilo swa kona swi fanele ku yisiwa eka mina HOSI, swi va swa muprista, swi tlhandlekela nyimpfu ya mhamba leyi humeseriwaka ku basisa muonhi.
Mihlengo hinkwayo ni swilo hinkwaswo leswo hlawuleka leswi Vaisraele va swi yisaka eka muprista, swi ta va swa yena
swilo leswo hlawuleka swa munhu un'wana ni un'wana swi ta va swa yena n'wini, kambe xin'wana ni xin'wana lexi munhu a xi nyikaka muprista, xi ta va xa muprista.
Kutani HOSI Xikwembu xi ku ka Muxe
Tivisa Vaisraele mhaka leyi: Loko wansati a sukela nuna wa yena a ya hanya hi ndlela yo ka yi nga lulamanga
ni loko a etlela ni wanuna un'wana, kutani mhaka yi nga fiki etindleveni ta nuna wa yena, kumbe loko nuna loyi wa yena a nga koti ku swi kuma hi leswi ku nga vangiki ni mbhoni leyi nga kumeta wansati loyi
wanuna loyi a nga tshuka a ngheniwa hi moya wo ehleketela nsati wa yena, loyi a tinyamiseke; kumbe a nga tshuka a ngheniwa hi moya lowu, hambiloko nsati wa yena a nga tinyamisanga.
Loko swi ri tano, wanuna loyi ú fanele ku ya ni nsati wa yena eka muprista, a ri ni swo humesa gandzelo leri lavekaka eka wansati wo tano, xi nga xintewana xin'we xa mapa ya maxalana; a nga tshuki a chela mafurha kumbe murhi wa risuna emapeni lawa, hikuva i mapa ya gandzelo ra wanuna wo ehleketela nsati ni ra ku paluxa timhaka leswaku ntiyiso wu humela erivaleni.
Muprista ú ta ta ni wansati loyi, a n'wi yimisa emahlweni ka mina HOSI
a teka xikhuwana lexi nga ni mati layo hlawuleka, a teka ni ritshurinyana ra le hansi endzeni ka Ntsonga, a chela ematini lawa.
Loko muprista a yimisile wansati emahlweni ka mina, ú ta n'wi funungula nhloko, a n'wi tamerisa mapa ya gandzelo ro paluxa timhaka, ri nga gandzelo ra wanuna wo ehleketela nsati; muprista ú ta tamela mati layo bava lama tisaka ndzhukano
kutani ú ta hlambanyisa wansati hi ku vula leswi a ku: ‘Loko u nga si tshama u etlela ni wanuna un'wana, ni loko u nga si tshama u sukela nuna wa wena u ya tinyamisa, mati lawa yo bava lama tisaka ndzhukano, ma nga tshuki ma ku endla nchumu.’
X
X
Mati lawa yo tisa ndzhukano, a ma nghene emirini wa wena, ma pfimbisa swirho swa wena, ma ku vangela ni ku onhakeriwa!’ Kutani wansati ú ta ku: ‘Amen, a swi ve tano!’
Kutani muprista ú ta tsala marito lawa ya ndzhukano ebukwini, a tlhela a ma hlantswela ematini layo bava
leswaku a ta nwisa wansati mati lawa yo bava lama tisaka ndzhukano, ma nghena emirini wa yena, kutani ma n'wi twisa ku vava.
Kutani muprista ú ta teka mapa ya gandzelo evokweni ra wansati, a ndzi komba wona, mina HOSI, kutani a ma yisa alitarini.
Kutani ú ta nusa xandla xa mapa ya gandzelo ro paluxa timhaka, a ma hisa alitarini, ku ri kona a nga ta nwisa wansati emati ya ndzhukano.
Loko wansati a tshama a tinyamisa, hi ku ya etlela ni wanuna un'wana, mati lawa ma ta nghena emirini wa yena ma n'wi twisa ku vava, swirho swa yena swi pfimba, a va ni ku onhakeriwa, a tlhela a hundzuka ndzhukano exikarhi ka vanhu va ka vona.
Kambe loko wansati a nga tinyamisanga, a ri loyi a tengeke, a nga ka a nga humeleriwi hi nchumu, ni vana ú ta va kuma.
Lowu hi wona nawu etimhakeni ta ku ehleketela, loko wansati a sukerile wanuna loyi a nga n'wi teka, a ya tinyamisa
ni loko wanuna a tshuka a ngheniwile hi moya wo ehleketela nsati wa yena. Wanuna ú ta ya ni nsati wa yena emahlweni ka HOSI Xikwembu, kutani muprista ú ta kambisisa mhaka ya wansati loyi hi ku landza swileriso hinkwaswo swa nawu lowu.
Wanuna a nga ka a nga vekiwi nandzu, kambe wansati loko a ri na wona ú ta wu byarha.
Kutani HOSI Xikwembu xi ku ka Muxe
Tivisa Vaisraele mhaka leyi: Loko wanuna kumbe wansati a tiboha, a hlambanya leswaku ú ta va Munaziri, a tinyiketa ku tirhela HOSI Xikwembu
ú ta fanela ku hambana ni vhinyo ni byalwa, a nga tshuki a nwa ntsuvi wihi ni wihi, naswona a nga tshuki a nwa dzova kumbe ku dya mihandzu ya vhinya leyi tsakamaka kumbe leyi omisiweke.
Masiku hinkwawo ya vunaziri bya yena, a nga fanelanga ku dya leswi humaka eka vhinya; hambi ti ri tinyungu ta kona kumbe swikhamba swa kona, a nga tshuki a swi dya.
Masiku hinkwawo ya ku tiboha ka yena ku va Munaziri, a nga tshuki a byewula nhloko ya yena; ú fanele ku va la hlawulekeke ku kondza ku hela masiku ya ku tiboha ka yena ku va Munaziri a tirhela HOSI Xikwembu; ú ta tshika misisi ya yena yi kula yi leha.
Masiku hinkwawo ya yena ya ku tirhela HOSI Xikwembu a ri Munaziri, a nga tshuki a tshinela kusuhi ni ntsumbu.
Hambiloko ku lova tata wa yena, kumbe mana wa yena, kumbe makwavo wa yena wa xinuna kumbe wa xisati, a nga tshuki a tinyamisa hi ku khumba mintsumbu ya vona, hikuva misisi leyi nga nhlokweni ya yena, i xikombiso xa ku tinyiketa ka yena leswaku a tirhela HOSI Xikwembu.
Masiku hinkwawo ya vunaziri bya yena, ú ta va a hlawulekile leswaku a tirhela HOSI Xikwembu.
Loko munhu un'wana a nga tshuka a lovile kusuhi ni Munaziri kutani a n'wi nyamisa nhloko leyi hlawulekisiweke, Munaziri ú ta yi byewula hi siku ra vu-7, ri nga siku leri a fanelaka ku tibasisa ha rona.
Hi siku ra vu-8 ú ta yisa matuva mambirhi kumbe mavondlo mambirhi ya matuva eka muprista, enyangweni ya Ntsonga lowo Hlawuleka
kutani muprista ú ta humesa rin'wana ri va mhamba yo susa swidyoho, kasi lerin'wana ri ta va gandzelo leri hisiwaka, leri a nga ta basisa Munaziri ha rona, hi mhaka ya leswi Munaziri loyi a dyoheke hi ku khumba ntsumbu. Kutani, hi siku rero, ú ta tlhela a hlawulekisa nhloko ya yena
a tiveka etlhelo leswaku a tirhela HOSI Xikwembu, a sungula hi vuntshwa vunaziri bya yena; kutani ú ta ta ni xinyimpfana xa khuna xa lembe rin'we xi va xa gandzelo ro riha, kambe masiku lama hundzeke ya ku tiveka ka yena etlhelo a ma nga ha hlayiwi, hikuva ma nyamisiwile.
Loko nkarhi wa Munaziri wa ku tinyiketa wu herile, nawu wa yena hi lowu: Ú ta tisiwa enyangweni ya Ntsonga lowo Hlawuleka
kutani ú ta humesela HOSI Xikwembu nyiko ya yena, ku nga xinyimpfana xa khuna xa lembe rin'we lexi nga solekiki, xi va gandzelo leri hisiwaka, ni xinyimpfana xa thokazi xa lembe rin'we lexi nga solekiki, xi va mhamba yo susa swidyoho, ni khuna leri nga solekiki, ri va gandzelo ra xinakulobye.
Ú ta humesa ni xirhundzu xa xinkwa lexo-ke-comela, ni swimbhundzwa swa mapa lamanene lama pfuviweke hi mafurha, ni xinkwa lexo oma lexi totiweke mafurha, ni mapa ya gandzelo ni swakunwa swa kona.
Muprista ú ta tisa swilo leswi emahlweni ka mina HOSI Xikwembu, kutani ú ta humesa mhamba yo susa swidyoho ni gandzelo leri hisiwaka.
Ú ta ndzi tlhavela khuna, ri va gandzelo ra xinakulobye, a ri humesa ni xirhundzu xa xinkwa lexo-ke-comela, a humesa ni mapa ya gandzelo ni swakunwa swa rona.
Kutani kwala nyangweni ya Ntsonga lowo Hlawuleka, Munaziri ú ta byewula nhloko ya yena leyi hlawulekisiweke, a teka misisi ya kona a yi hoxa endzilweni wa gandzelo ra xinakulobye.
Kutani muprista ú ta teka xiphanga xa khuna loko xi vupfile, a pambula ni ximbhundzwa xin'we xo-ke-comela exirhundzwini, ni xinkwa xin'we lexo oma xo-ke-comela, a swi tamerisa Munaziri endzhaku ka loko a byewurile misisi ya vunaziri bya yena
kutani muprista ú ta humesa swilo leswi emahlweni ka mina HOSI Xikwembu yi va nyiko leyo hlawuleka; hi swona leswo hlawuleka leswi nga ta lawuriwa muprista, swi tlhandlekela nhlengo lowu muprista a fanelaka ku nyikiwa wona, ku nga xifuva ni nenge. Kutani endzhaku ka sweswo, Munaziri a nga ha tinwela vhinyo.
Lowu hi wona nawu wa Munaziri, hi tlhelo ra leswi a nga tiboha ku swi humesela HOSI Xikwembu, loko a hlambanya leswaku ú ta tinyiketa; ú fanele ku landza milawu hinkwayo ya ku tiboha ka yena hi ku hlambanya, kambe a nga ha engetela swin'wana, hi ku titwa ka yena.
Kutani HOSI Xikwembu xi ku ka Muxe
Tivisa Aroni ni vana va yena leswaku, loko va kombelela Vaisraele eminkateko, va fanele ku vula marito lawa
yi mi hlayisa
yi mi twela vusiwana
yi mi nyika ku rhula.’
Loko va vula vito ra mina eka Vaisraele hi ndlela leyi, ndzi ta va katekisa.
Siku leri Muxe a heteke ku yimisa Ntsonga ha rona, ú wu totile mafurha, a wu hlawulekisa ni swingolongondzwana swa wona hinkwaswo, a tota ni alitari, a yi hlawulekisa ni swingolongondzwana swa yona hinkwaswo.
Varhangeri va tinyimba ta Vaisraele, lava a va ri tinhloko ta mindyangu ya vona ni vafambisi va vanhu lava hlayiweke
va humesa mihlengo, va ya na yona emahlweni ka HOSI Xikwembu (Va tisile tigolonyi ta 6 leti funengetiweke ehenhla, ni tihavi ta 12; varhangeri vambirhi va tile ni golonyi yin'we ni tihavi timbirhi; murhangeri un'wana ni un'wana a a ri ni havi ya yena). Va fika va yimisa swilo leswi emahlweni ka Ntsonga
kutani HOSI Xikwembu xi ku ka Muxe
Amukela mihlengo ya vanhu lava, leswaku yi ta tirhisiwa entirhweni wa Ntsonga lowo Hlawuleka. Swilo leswi, ú ta swi nyika Valevhi; un'wana ni un'wana wa vona ú ta kuma leswi yelanaka ni ntirho wa yena.
Kutani Muxe a teka tigolonyi ni tihavi ta kona, a nyika Valevhi.
A teka tigolonyi timbirhi ni tihavi ta mune, a nyika va ka Gerixoni, hi ku ya hi ntirho wa vona.
A nyika va ka Merari tigolonyi ta mune ni tihavi ta 8, hi ku ya hi ntirho wa vona, va ri ehansi ka Itamara n'wana muprista Aroni.
Kambe va ka Kohata a nga va nyikanga nchumu, hikuva vona a va nyikiwile ntirho wa ku hlayisa swilo leswo hlawuleka, leswi a swi rhwariwa hi makatla.
Siku leri alitari yi totiweke mafurha ha rona, varhangeri va humesa mihlengo ya vona ya ku khangula alitari, va yi veka emahlweni ka yona.
Kutani HOSI Xikwembu xi ku ka Muxe: Loko varhangeri va humesa mihlengo ya vona yo khangula alitari, va ta yi humesa hi ku landzelelana, un'wana ni un'wana a va ni siku ra yena.
Nahaxoni n'wana Aminadaba wa nyimba ya ka Yuda, hi yena loyi a nga humesa nhlengo hi siku ro sungula.
Nhlengo wa yena a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Nahaxoni n'wana Aminadaba.
Netanele n'wana Suwara, murhangeri wa va ka Isakara, ú humesile nhlengo wa yena hi siku ra vumbirhi
a humesa leswi: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Netanele n'wana Suwara.
Eliyabu n'wana Heloni, murhangeri wa va ka Zebuloni, ú humesile nhlengo hi siku ra vunharhu.
Nhlengo wa kona a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Eliyabu n'wana Heloni.
Elizuri n'wana Xedewuru, murhangeri wa va ka Rhuveni, ú humesile nhlengo hi siku ra vumune.
Nhlengo wa kona a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Elizuri n'wana Xedewuru.
Xelumiele n'wana Suri-Xadayi, murhangeri wa va ka Simiyoni, ú humesile nhlengo hi siku ra vuntlhanu.
Nhlengo wa kona a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Xelumiele n'wana Suri-Xadayi.
Eliyasafa n'wana Duwele, murhangeri wa va ka Gadi, ú humesile nhlengo hi siku ra vu-6.
Nhlengo wa kona a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Eliyasafa n'wana Duwele.
Elixama n'wana Amihudi, murhangeri wa va ka Efrayimi, ú humesile nhlengo hi siku ra vu-7.
Nhlengo wa kona a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Elixama n'wana Amihudi.
Gamaliele n'wana Pedasuru, murhangeri wa va ka Manase, ú humesile nhlengo hi siku ra vu-8.
Nhlengo wa kona a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Gamaliele n'wana Pedasuru.
Abidana n'wana Gidiyoni, murhangeri wa va ka Benjamini, ú humesile nhlengo hi siku ra vu-9.
Nhlengo wa kona a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Abidana n'wana Gidiyoni.
Ahiezere n'wana Amixadayi, murhangeri wa va ka Dani, ú humesile nhlengo hi siku ra vukhume.
Nhlengo wa kona a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Ahiezere n'wana Amixadayi.
Pagiele n'wana Okirani, murhangeri wa va ka Asere, ú humesile nhlengo hi siku ra vu-11.
Nhlengo wa kona a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Pagiele n'wana Okirani.
Ahira n'wana Enana, murhangeri wa va ka Neftali, ú humesile nhlengo hi siku ra vu-12.
Nhlengo wa kona a wu ri lowu: Ndyelo ya silivhere yo tika 1,56 kg, ni xihiso xa silivhere xo tika 840 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka, haswimbirhi ka swona swi tele hi mapa lamanene ya gandzelo lama pfanganyisiweke ni mafurha
ni xinkambana xa nsuku xo tika 120 g, xi tele hi mirhi ya risuna
ni xinkuzana, ni khuna, ni xinyimpfana xa khuna xa lembe rin'we, swi ri swa gandzelo leri hisiwaka
ni xiphongho xa mhamba yo susa swidyoho
ni tihavi timbirhi, ni makhuna ya ntlhanu, ni swiphongho swa ntlhanu, ni swinyimpfana swa ntlhanu swa makhuna swa lembe rin'we, swi ri swa gandzelo ra xinakulobye. Lowu hi wona nhlengo wa Ahira n'wana Enana.
Mihlengo hinkwayo ya ku khangula alitari, leyi humesiweke hi varhangeri va Vaisraele, siku alitari yi totiweke mafurha ha rona, hi leyi: Tindyelo ta 12 ta silivhere, ni swihiso swa 12 swa silivhere, ni swinkambana swa 12 swa nsuku
ndyelo yin'wana ni yin'wana ya silivhere a yi tika 1,56 kg, xihiso xona a xi tika 840 g, kutani silivhere hinkwayo leyi va vumbeke swibya leswi ha yona a yi tika 29 kg, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka
xin'wana ni xin'wana xa swinkambana leswa 12 swa nsuku leswi taleke hi mirhi ya risuna, a xi tika 120 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka; kutani nsuku hinkwawo lowu va vumbeke swinkambana leswi ha wona a wu tika 1,44 kg
swifuwo hinkwaswo swa gandzelo leri hisiwaka, a swi ri swinkuzana swa 12, ni makhuna ya 12, ni swinyimpfana swa 12 swa makhuna swa lembe rin'we, ni mapa ya swona ya gandzelo; a ku ri ni swiphongho swa 12 swa mhamba yo susa swidyoho
swifuwo hinkwaswo swo humesa ha swona gandzelo ra xinakulobye, a ti ri tihavi ta 24, ni makhuna ya 60, ni swiphongho swa 60, ni swinyimpfana swa 60 swa makhuna swa lembe rin'we. Leyi hi yona mihlengo yo khangula alitari leyi humesiweke loko alitari yi totiwile mafurha.
Loko Muxe a ya nghena eka Ntsonga lowo Hlawuleka ku ya vulavula na HOSI Xikwembu, a twa HOSI Xikwembu xi vulavula na yena, rito ra xona ri huma exikarhi ka Areka ya Ntwanano; kutani na yena a a vulavula na xona.
Kutani HOSI Xikwembu xi ku ka Muxe
Tivisa Aroni leswaku loko a tlhoma timboni leta 7, ú fanele ku ti veka hi ndlela leyi ti nga ta voninga xivandla lexi nga mahlweni ka xitlhoma-timboni.
Kutani Aroni a endla hilaha HOSI Xikwembu xi leriseke Muxe hakona, a tlhoma timboni hi ndlela leyi ti nga ta kota ku voninga xivandla lexi nga mahlweni ka xitlhoma-timboni.
Aroni ú endlile xitlhoma-timboni hi ndlela leyi: Ú xi furile hi nsuku, ku sukela etshakweni ra xona ku ya fika eswiluveni swa xona, a tirhisa xivumbeko lexi HOSI Xikwembu xi kombeke Muxe.
Kutani HOSI Xikwembu xi ku ka Muxe
Humesa Valevhi exikarhi ka Vaisraele, u ya va basisa.
Mabasisele ya kona hi lawa: Va xuve hi mati yo susa swidyoho, u va byela va ya byewula miri wa vona hinkwawo, va hlantswa ni swiambalo swa vona, va tlhela va hlamba.
Kutani u va byela va ta ni xinkuzana ni mapa lamanene lama nga ta humesiwa na xona, lama pfanganyisiweke ni mafurha; na wena u ta ni xin'wana xinkuzana xa mhamba yo susa swidyoho.
U ta ta ni Valevhi emahlweni ka Ntsonga lowo Hlawuleka, kutani u hlengeleta ntshungu hinkwawo wa Vaisraele.
Loko u tile ni Valevhi emahlweni ka mina HOSI, Vaisraele va ta tlhandleka mavoko ehenhla ka vona.
Kutani Aroni ú ta nyiketa Valevhi eka mina, va va nyiko leyo hlawuleka leyi humaka eka Vaisraele, leswaku va va vona lava nga ta ndzi tirhela.
Valevhi va ta tlhandleka mavoko ehenhla ka tinhloko ta tinkuzi, kutani Valevhi va ta basisiwa hi ku tlhaviwa ka tinkuzi leti, yin'we yi va ya mhamba yo susa swidyoho, leyin'wana yi va ya gandzelo leri hisiwaka, ri humeseriwa mina HOSI.
Kutani u ta nyiketa Valevhi emavokweni ya Aroni ni vana va yena, va va nyiko leyo hlawuleka leyi humeseriwaka mina HOSI.
U ta humesa Valevhi exikarhi ka Vaisraele hi ndlela yoleyo, u va veka etlhelo, kutani va ta va va mina.
Endzhaku ka loko u ta va u basisile Valevhi, ni loko u ta va u va humesile va va nyiko leyo hlawuleka, va ta ya nghena eka Ntsonga lowo Hlawuleka, va tirha mintirho ya kona
hikuva exikarhi ka Vaisraele, ndzi nyikiwile vona. Ndzi tihlawulerile vona ematshan'wini ya swilo hinkwaswo leswi rhangeke ku velekiwa exikarhi ka Vaisraele
hikuva mativula hinkwawo ya vanhu ni ya swifuwo exikarhi ka Vaisraele i ya mina. Hi siku leri ndzi heriseke mativula hinkwawo etikweni ra Egipta, ndzi hlawulekisile mativula ya Vaisraele ma va ya mina.
Exikarhi ka mativula lawa hinkwawo ya Vaisraele, ndzi tekile Valevhi
Kutani ndzi va nyiketile emavokweni ya Aroni ni vana va yena, va va nyiko leyi humaka eka Vaisraele, leswaku va ta hamba va tirhela Vaisraele eka Ntsonga lowo Hlawuleka, ni ku va basisa leswaku va nga humeleriwi hi khombo, loko va tshuka va tshinerile kusuhi ni xivandla lexo hlawuleka.
Kutani Muxe na Aroni ni Vaisraele hinkwavo va endla hinkwaswo leswi HOSI Xikwembu xi leriseke Muxe hi tlhelo ra Vaisraele.
Valevhi va tibasisa va susa swidyoho, va hlantswa swiambalo swa vona; kutani Aroni a va nyiketa emahlweni ka HOSI va va nyiko leyo hlawuleka, a tlhela a humesa mhamba ya ku basisiwa ka vona.
Kutani endzhaku ka sweswo, Valevhi va ya nghena eka Ntsonga lowo Hlawuleka, va tirha mintirho ya vona, va fambisiwa hi Aroni ni vana va yena. Vaisraele va endla hinkwaswo leswi HOSI Xikwembu xi leriseke Muxe, hi tlhelo ra Valevhi.
Kutani HOSI Xikwembu xi ku ka Muxe
Mhaka yin'wana hi tlhelo ra Valevhi hi leyi: Loko va ri ni malembe ya 25 ni ku tlula, va fanele ku nghena eka Ntsonga lowo Hlawuleka, va tirha mintirho ya kona.
Kambe loko va fika eka malembe ya 50, va ta fanela ku tshika ku tirha mintirho ya kona.
Hambiswiritano, loko va swi tsakela, va ha ta ya emahlweni va pfuna vamakwavo emintirhweni ya Ntsonga lowo Hlawuleka. Leswi hi swona leswi u nga ta endlisa swona, loko u avela Valevhi emintirho.
Eka lembe ra vumbirhi loko Vaisraele va humile etikweni ra Egipta, hi n'hweti yo sungula, HOSI Xikwembu xi vulavula na Muxe emananga ya Sinayi, xi ku
Byela Vaisraele leswaku va endla nkhuvo wa Paseka hi nkarhi wa wona lowu vekiweke.
Siku leri vekiweke, leri mi nga ta endla nkhuvo ha rona, i ra vu-14 ra n'hweti leyi, hi minkarhi ya madyambu, mi wu endla hi ku landza milawu ya wona hinkwayo ni swiboho swa wona hinkwaswo.
Kutani Muxe a byela Vaisraele leswaku va endla nkhuvo wa Paseka.
Kutani Vaisraele va endla nkhuvo wa Paseka emananga ya Sinayi hi siku ra vu-14 ra n'hweti yo sungula, hi minkarhi ya madyambu, va tirha hinkwaswo leswi HOSI Xikwembu xi leriseke Muxe, va nga siyi nchumu.
Hi siku rero, ku vile ni vanhu van'wana lava a va nga fanelanga ku endla nkhuvo wa Paseka, hi mhaka ya leswi a va tinyamisile hi ku khumba ntsumbu. Kutani va ya eka Muxe na Aroni
va fika va ku ka Muxe: Hi nyamile hileswi hi khumbeke ntsumbu; kutani hikwalaho ka yini mhaka leyi yi hi sivela ku humesa gandzelo ra HOSI Xikwembu swin'we ni Vaisraele lavan'wana, hi nkarhi wa rona lowu vekiweke, xana?
Muxe a va hlamula a ku: Yimani ku kondza ndzi twa leswi HOSI Xikwembu xi nga ta ndzi lerisa swona, hi tlhelo ra n'wina.
HOSI Xikwembu xi ku ka Muxe
Tivisa Vaisraele mhaka leyi: Loko un'wana wa n'wina kumbe un'wana wa vatukulu va n'wina a tinyamisile hi ku khumba ntsumbu, kumbe loko a endzile ekule, wa ha ta ndzi tlangela hi ku endla nkhuvo wa Paseka.
Vanhu vo tano va ta wu endla eka n'hweti leyi tlhandlamaka, hi siku ra vu-14, hi minkarhi ya madyambu; nyama ya xifuwo xa Paseka va ta yi dya ni xinkwa xo-ke-comela, ni matsavu lama bavaka.
Ku nga tshuki ku va ni leswi va nga ta swi siyela mundzuku, naswona va nga tshuki va faya marhambu ya kona. Va ta endla nkhuvo wa Paseka hi ku landza milawu ya wona.
Kambe loko munhu a basile, naswona a nga endzanga, kutani a tshika ku endla nkhuvo wa Paseka, munhu wo tano ú fanele ku hlongoriwa erixakeni ra ka vona, hikuva ú ta va a nga humesanga gandzelo ra mina HOSI hi nkarhi lowu vekiweke. Tlhandlakambirhi ú ta dlawela swidyoho swa yena.
Loko munhu wa le handle loyi a luveleke eka n'wina, a navela ku ndzi tlangela mina HOSI hi ku dya nkhuvo wa Paseka, a nga wu endla hi ku landza milawu ni swiboho swa wona. Mi fanele ku tirhisa nawu wun'we eka munhu wa rixaka ra Israele, ni le ka munhu wa le handle loyi a luveleke erixakeni ra Israele.
Hi siku leri Ntsonga lowu nga ni Areka ya Ntwanano wu yimisiweke ha rona, papa ri wu khubumeta; nivusiku a ri fana ni ndzilo, ri funengeta Ntsonga dyambu ri kondza ri xa.
Masiku hinkwawo a swi ri tano: Ntsonga a wu khubumetiwa hi papa, leri nivusiku a ri fana ni ndzilo.
Nkarhi hinkwawo loko papa ri suka ehenhla ka Ntsonga, Vaisraele a va suka na vona, kutani laha papa ri fikaka ri yima kona, a va gova kona.
Vaisraele a va suka ni ku gova hi ku landza xileriso xa HOSI Xikwembu. Loko papa ra ha funengetile Ntsonga, a va tshama laha va goveke kona.
Vaisraele a va hlayisa xileriso xa HOSI Xikwembu; a va nga suki, hambiloko papa ri funengeta Ntsonga nkarhi wo leha.
Nkarhi wun'wana papa a ri funengeta Ntsonga masiku ma nga ri mangani (Vaisraele a va tshama laha va goveke kona hi ku lerisiwa hi HOSI Xikwembu; va tlhela va suka hi ku lerisiwa hi xona).
Nkarhi wun'wana papa a ri khubumeta Ntsonga ku sukela nimadyambu ku fikela nimixo; kutani loko papa ri suka nimixo, na vona Vaisraele a va suka; kambe loko ri ya emahlweni ni ku khubumeta Ntsonga siku leri tlhandlamaka ni vusiku bya kona, Vaisraele a va suka nkarhi lowu a ri suka ha wona.
Vaisraele a va tshama laha va goveke kona, va nga suki, hambiloko papa ri khubumeta Ntsonga ri tshama masiku mambirhi, kumbe n'hweti, kumbe ku tlula n'hweti; kambe loko papa ri suka, na vona a va suka.
Vaisraele a va hlayisa nawu wa HOSI Xikwembu hilaha xi leriseke Muxe hakona: A va gova hi ku lerisiwa hi HOSI Xikwembu, va suka hi ku lerisiwa hi xona.
HOSI Xikwembu xi ku ka Muxe
Endla timhalamhala timbirhi hi silivhere leyi furiweke, leti nga ta tirhisiwa ku vitana nhlengeletano, ni ku tivisa loko mixaxa yi fanele ku suka.
Loko timhalamhala leti ti biwa hatimbirhi ka tona, ntshungu hinkwawo wu ta hlangana na wena enyangweni ya Ntsonga lowo Hlawuleka.
Kambe loko ku biwa yin'we, ku ta ta ntsena varhangeri, vona lava nga tinhloko ta tinyimba ta Vaisraele, va ta hlangana na wena.
Kasi loko mhalamhala yi mbvungunya kunene, vanhu va mixaxa leyi nga etlhelo ra le vuxeni va ta suka.
Kutani loko yi mbvungunya ra vumbirhi, vanhu va mixaxa leyi nga etlhelo ra le dzongeni va ta suka. Minkarhi hinkwayo, loko mixaxa yi fanele ku suka, mhalamhala yi ta mbvungunyisiwa.
Loko ntshungu wu fanele ku hlengeletana endhawini yin'we, mi ta ba mhalamhala, kambe mi nga yi mbvungunyisi.
Nawu wa mi boha ku va ni timhalamhala, n'wina ni vatukulu va n'wina hilaha ku nga heriki.
Loko mi tshuka mi hloma matlhari ku ya lwa ni valala va n'wina lava va mi pfukaka etikweni ra n'wina, mi fanele ku mbvungunyisa timhalamhala, leswaku mina HOSI Xikwembu xa n'wina ndzi ta mi anakanya, ndzi mi lamulela emavokweni ya valala va n'wina.
Timhalamhala leti, mi ta ti ba ni le masikwini lawa mi tsakeke, ni le minkhubyeni ya n'wina ya lembe, ni le ku sunguleni ka tin'hweti, mi ti ba mi ri karhi mi humesa magandzelo lama hisiwaka ni magandzelo ya xinakulobye; timhalamhala leti hi tona leti nga ta endla leswaku mina Xikwembu ndzi mi anakanya. Hi mina HOSI Xikwembu xa n'wina.
Eka lembe ra vumbirhi, hi siku ra vu-20 ra n'hweti ya vumbirhi, papa ri suka ehenhla ka Ntsonga lowu nga ni Areka ya Ntwanano.
Kutani na vona Vaisraele va suka emananga ya Sinayi, va famba mimpfhuka leyi va pimeriweke ku famba yona hi siku. Papa ri yile ri ya yima emananga ya Parani.
Loko Vaisraele va suka eSinayi, a ku ri kona va sungulaka ku suka ni ku landza leswi HOSI Xikwembu xi swi leriseke hi nomo wa Muxe.
Va mixaxa ya vandla leri vuriwaka ra ka Yuda, hi vona va nga rhanga ku suka, hi ku ya hi mavuthu ya vona. Murhangeri wa mavuthu ya va ka Yuda a a ri Nahaxoni n'wana Aminadaba
murhangeri wa mavuthu ya va ka Isakara a a ri Netanele n'wana Suwara
kasi murhangeri wa mavuthu ya va ka Zebuloni a a ri Eliyabu n'wana Heloni.
Loko Ntsonga wu simuriwile, va ka Gerixoni ni va ka Merari, va nga vona varhwari va wona, va suka na wona va famba.
Va mixaxa ya vandla leri vuriwaka ra ka Rhuveni, va suka hi ku ya hi mavuthu ya vona. Murhangeri wa mavuthu ya va ka Rhuveni a a ri Elizuri n'wana Xedewuru
murhangeri wa mavuthu ya va ka Simiyoni a a ri Xelumiele n'wana Suri-Xadayi
kasi murhangeri wa mavuthu ya va ka Gadi a a ri Eliyasafa n'wana Duwele.
Kutani va ka Kohata va suka va rhwele swilo leswo hlawuleka; loko va fika emixaxeni, va kuma Ntsonga wu dzimiwile.
Va mixaxa ya vandla leri vuriwaka ra ka Efrayimi, na vona va suka hi ku ya hi mavuthu ya vona. Murhangeri wa mavuthu ya va ka Efrayimi a a ri Elixama n'wana Amihudi
murhangeri wa mavuthu ya va ka Manase a a ri Gamaliele n'wana Pedasuru
kasi murhangeri wa mavuthu ya va ka Benjamini a a ri Abidana n'wana Gidiyoni.
Kutani ku suka va mixaxa ya vandla leri vuriwaka ra ka Dani, va nga vona vaseleteri va minkondzo, va suka hi ku ya hi mavuthu ya vona. Murhangeri wa mavuthu ya va ka Dani a a ri Ahiezere n'wana Amixadayi
murhangeri wa mavuthu ya va ka Asere a a ri Pagiele n'wana Okirani
kasi murhangeri wa mavuthu ya va ka Neftali a a ri Ahira n'wana Enana.
Leyi hi yona ndlela leyi Vaisraele a va fanele ku suka ha yona, hi ku ya hi mavuthu ya vona.
Kutani Muxe a byela Hobabu n'wana wa mukon'wana wa yena Rhuwele wa le Midiyani, a ku: Hi ya endhawini leyi HOSI Xikwembu xi nga tshembisa ku hi nyika yona; tana hi famba swin'we, hi ta ya ku endlela leswinene, hikuva HOSI Xikwembu xi tshembisile Vaisraele ku va endlela leswinene.
Kambe Hobabu a hlamula a ku: A ndzi nga fambi na n'wina; ndzi ta ya etikweni ra rikwerhu laha va ka hina va nga kona.
Kutani Muxe a ku: Ndzi kombela leswaku u nga tshuki u famba u hi siya hi ri hexe, hikuva wena u tiva tindhawu ta le mananga, kutani u ta hi pfuna hi ku languta lomu hi nga ta dzima mixaxa kona.
Loko wo famba na hina, hinkwaswo leswinene leswi HOSI Xikwembu xi nga ta hi nyika swona, hi ta avelana na wena.
Ku suka entshaveni ya HOSI Xikwembu, Vaisraele va famba riendzo ra masiku manharhu, Areka ya Ntwanano yi rhangile emahlweni ka vona eriendzweni leri ra masiku manharhu, yi va lavela laha va nga ta fika va wisa kona.
Loko va suka emixaxeni, papa ra HOSI Xikwembu a ri va ehenhla ka vona nhlekanhi hinkwawo.
u hlongorisa ni lava va ku vengaka!
We HOSI, vuya exikarhi ka magidigidi ya Vaisraele!
Siku rin'wana, Vaisraele va vilela ku tlula mpimo eka HOSI Xikwembu hi mhaka ya ku tikeriwa ka vona. Loko HOSI Xikwembu xi va twa, xi kariha swinene, xi lumeka ndzilo exikarhi ka vona, kutani wu sungula ku khoma tindhawu tin'wana ta le makumu ka mixaxa.
Vaisraele va ba nkalanga va huwelela Muxe, kutani Muxe a khongela HOSI Xikwembu, ndzilo wu timeka.
Hikokwalaho, ndhawu leyi yi thyiwa vito ra Tabera (hileswaku ku pfurha), hikuva HOSI Xikwembu xi pfurhisile ndzilo wa xona exikarhi ka Vaisraele.
Exikarhi ka Vaisraele a ku ri ni ntlawa wa vanhu vambe lava a va rilela swakudya swo nandziha, kutani Vaisraele va tlhela va vilela, va ku: Mawaku lava dyaka nyama!
Hi tsundzuka tinhlampfi leti a hi ti dya mahala le Egipta, ni marhakarhaka, ni makalavatla, ni tinyala ta tinxaka-xaka
kambe sweswi ni ku tiya a ha ha tiyanga; a hi dyi nchumu ehandle ka sweswi swa manna ya siku rin'wana ni rin'wana.
Swakudya leswi swa manna a swi ringana ni tindzhoho ta nhlampfurha, muhlovo wa swona a wu lava ku fana ni wa mafi yo endla vurimba.
Vaisraele a va rhendzeleka va swi hlengeleta, kutani a va swi sila eswihisweni, kumbe va swi kandza ematshurini, va swi sweka hi timbita, va endla swimbhundzwa; a swi nandziha ku fana ni swinkwa leswi omeke leswi totiweke mafurha.
Mberha leyi a yi wa emixaxeni nivusiku, a yi wa ni manna.
Kutani Muxe a twa Vaisraele va ri karhi va rila emindyangwini ya vona, un'wana ni un'wana a ri enyangweni ya nxaxa wa yena. HOSI Xikwembu a xi karihile swinene, kutani Muxe a vaviseka ngopfu
a ku ka xona: Hikwalaho ka yini u ndzi vangele maxangu, mina nandza wa wena, xana? Xana ndzi ku khunguvanyisile hi yini ku kala u ndzi rhwexa ndzhwalo wa vanhu lava hinkwavo xana?
Xana hi mina ndzi nga tswala vanhu lava hinkwavo xana? Xana va kombe hi mina misava, leswi u ndzi byelaka ku va bebula ku fana ni muhlayisi wa xihlangi lexa ha mamaka, ndzi va yisa etikweni leri u nga hlambanya eka vatata wa vona leswaku u ta va nyika rona, xana?
Vanhu lava va ta va ta rila eka mina, va ku: ‘Hi nyike nyama hi dya!’ Xana mina ndzi ta yi kuma kwihi nyama yo nyika vanhu lava hinkwavo xana?
Vanhu lava i ndzhwalo lowukulu eka mina, ndzi nga ka ndzi nga va koti ndzi ri ndzexe.
Loko u lava ku ndzi khoma hi ndlela leyi, ndzi twele vusiwana, u hatla u ndzi dlaya, ndzi ta ka ndzi nga ha voni maxangu lawa u ndzi kombaka wona.
Kutani HOSI Xikwembu xi ku ka Muxe: Ndzi hlawulele vavanuna va 70 exikarhi ka vakulukumba lava u va tivaka va ri vakulukumba ni varhangeri etikweni, u ya na vona eka Ntsonga lowo Hlawuleka, u fika u yima na vona kona.
Mina ndzi ta rhelela ndzi ta vulavula na wena kona; ndzi ta hunguta moya lowu wu nga eka wena, ndzi avela vakulukumba lava, leswaku va ta ku pfuna ku rhwala ndzhwalo wa ku rhangela Vaisraele, kutani a wu nga ha wu rhwali u ri wexe.
Vaisraele vona u ta va byela u ku: ‘Tibasiseleni siku ra mundzuku, leswaku mi ta dya nyama. HOSI yi mi twile loko mi rilela nyama, mi ku mi ta nyikiwa hi mani, ni loko mi ku, a mi tiphina etikweni ra Egipta; hikokwalaho, HOSI yi ta mi nyika nyama ya kona, mi dya
a mi nga yi dyi siku rin'we ntsena, kumbe mambirhi, kumbe ntlhanu wa masiku, kumbe khume ra masiku, kumbe masiku ya 20 ntsena
kambe mi ta yi dya n'hweti hinkwayo, yi kondza yi mi swirha timbilu, yi mi vabyisa, hikuva mi tshikile HOSI Xikwembu lexi nga exikarhi ka n'wina, mi tlhela mi rila emahlweni ka xona, mi ku, a mi fanele mi nga sukanga etikweni ra Egipta.’
Kambe Muxe a hlamula a ku: Ntsengo wa vanhu lava ndzi fambaka na vona i 600 000, kambe wena u vula leswaku u ta va nyika nyama leyi va nga ta dya n'hweti hinkwayo!
Xana hambiloko va tlhaveriwa mintlhambi ya timbuti ni tinyimpfu ni tihomu, kumbe loko va hlengeleteriwa tinhlampfi hinkwato ta le lwandle, va nga kolwa xana?
Kutani HOSI Xikwembu xi hlamula Muxe xi ku: Xana matimba ya mina ma lo hungutiwa xana? Sweswi wena hi wexe u ta vona hi loko leswi ndzi ku byelaka swona swi humelela, kumbe swi nga humeleli!
Kutani Muxe a huma a ya byela Vaisraele leswi HOSI Xikwembu xi vuleke swona; a tlhela a hlawula ni vavanuna va 70 exikarhi ka vakulukumba va Israele, a va byela ku ya yima va rhendzela Ntsonga.
Kutani HOSI Xikwembu xi rhelela xi ri epapeni, xi ta vulavula na yena; xi hunguta moya wun'wana eka lowu Muxe a a ri na wona, xi wu avela vakulukumba lava va 70. Loko wu va xikerile, va sungula ku vhumbha, kambe swi lo va swa siku rero ntsena.
Exikarhi ka vakulukumba lava hlawuriweke, a ku ri ni vavanuna vambirhi, Elidada na Medada, lava a va sele emixaxeni, va nga yanga eka Ntsonga lowo Hlawuleka. Hambiloko va nga yanga, Moya wu va xikerile, va sungula ku vhumbha va ri emixaxeni.
Kutani jaha rin'wana ri tsutsuma ri ya byela Muxe, ri ku: Elidada na Medada va le ku vhumbheni emixaxeni.
Kutani Yoxuwa n'wana Nuni loyi a a ri un'wana wa lava hlawuriweke, naswona loyi a a tirhela Muxe, a ku ka yena: We Muxe n'wini wanga, va miyete.
Kambe Muxe a n'wi hlamula, a ku: Xana u lava ku ndzi sirhela hi ku vondzoka ka wena ke? A swi ta saseka loko HOSI Xikwembu xi nga xikisela Vaisraele hinkwavo Moya wa xona, xi va endla vaprofeta!
Kutani Muxe ni vakulukumba va Israele va tlhelela emixaxeni.
Kutani HOSI Xikwembu xi hungisa mheho, yi khayima switsatsatsa, swi ta hi tlhelo ra le lwandle, swi hahela eka mpfhuka wa 1 m ku sukela ehansi; switsatsatsa leswi swi fika swi phatsametela kusuhi ni mixaxa, swi funengeta mpfhuka wo ringana riendzo ra siku hinkwaro ematlhelweni hinkwawo ya mixaxa.
Kutani siku rero hinkwaro ni vusiku bya kona, ni siku hinkwaro leri tlhandlamaka, vanhu va famba va khometela switsatsatsa. Loyi a a khome switsongo, hi loyi a a ri ni swo tata ximphongolwana. Vanhu va pandzetela switsatsatsa va swi aneka swi rhendzeleka ni mixaxa.
Loko vanhu va ha dya nyama ya kona, va nga si yi heta, HOSI Xikwembu xi kariha xi va pfukela, xi va ba hi ntungu lowukulu.
Hikwalaho ka mhaka leyi, ndhawu ya kona yi thyiwa vito ra Kibroti-Hatavha (hileswaku masirha ya lavo navela), hikuva hi kona laha va lahleke vanhu lava a va navela swakudya leswo nandziha.
Vaisraele va sukile eKibroti-Hatavha va kongoma eHaseroti, laha va nga fika va gova kona.
Muxe a a tekile nsati wa Muetiyopiya, kutani Meriyamu na Aroni va n'wi hleva hikwalaho ka swona.
Kutani va ku: Xana HOSI Xikwembu xi lo rhuma Muxe ntsena ku vulavula na vanhu ke? Xana hina, a xi hi rhumanga ku vulavula na vona xana? Kutani mhaka leyi yi fika etindleveni ta HOSI Xikwembu.
Muxe a a ri wanuna wo titsongahata, ku tlula vanhu hinkwavo emisaveni.
HOSI Xikwembu xi hatla xi byela Muxe na Aroni na Meriyamu, xi ku: N'wina vanharhu, humani mi ya eka Ntsonga lowo Hlawuleka. Kutani va huma hivunharhu bya vona.
Kutani HOSI Xikwembu xi rhelela xi ri epapeni leri nembelelaka; papa ri fika ri yima enyangweni ya Ntsonga, kutani Xikwembu xi vitana Aroni na Meriyamu; havambirhi va tshinela kusuhi ni nyangwa
kutani xi ku ka vona: Yingisani marito ya mina: Loko ku ri ni muprofeta exikarhi ka n'wina, mina HOSI Xikwembu ndzi tikomba eka yena hi xivono, ndzi vulavula na yena hi norho.
Kasi eka Muxe nandza wa mina a ndzi endlisi sweswo. Ndzi vekile hinkwaswo swa yindlu ya mina emavokweni ya yena.
Muxe ndzi hlamulana na yena hi nomo, a twa leswi ndzi swi vulaka, hikuva a swi lavi nhlamuselo; ú vona ni xivumbeko xa mina. Kutani hikwalaho ka yini n'wina mi nga chavi ku hleva Muxe nandza wa mina xana?
HOSI Xikwembu a xi va hlundzukerile swinene. Loko xi suka xi famba
na rona papa ri suka ehenhla ka Ntsonga, kutani Meriyamu a kumeka a ri ni vuvabyi bya nhlokonho, miri wa yena hinkwawo wa basulukile ku fana ni gamboko.
Kutani Aroni a ku ka Muxe: We n'wini wanga, u nga hi bi hi ndlela leyi, hambileswi hi endleke vuphukuphuku hi ku dyohela.
Meriyamu a nga tshuki a fana ni loyi a humaka ekhwirini ra mana wa yena a file, ni xiphemu xin'wana xa miri wa yena xi dyekile.
Kutani Muxe a huwelela eka HOSI Xikwembu, a ku: We Xikwembu, ndza ku kombela, n'wi horise!
Kambe HOSI Xikwembu xi byela Muxe xi ku: Xana, loko a a lo tshwuteriwa marha exikandzeni hi tata wa yena, a a nga ta khomiwa hi tingana ku ringana masiku ya 7 xana? N'wi humeseni emixaxeni a ya tshama ehandle masiku ya 7, kutani endzhaku ka sweswo a nga ha vuyisiwa emixaxeni.
Hiloko Meriyamu a humesiwa emixaxeni a ya tshama ehandle masiku ya 7. Vaisraele a va sukanga laha a va govile kona, ku kondza Meriyamu a vuyisiwa exikarhi ka vona.
Endzhaku ka sweswo, Vaisraele va suka eHaseroti, va ya gova emananga ya Parani.
HOSI Xikwembu xi ku ka Muxe
Rhuma tinhlori ti ya valanga tiko ra Kanana leri ndzi lavaka ku ri nyika Vaisraele. Eka nyimba yin'wana ni yin'wana ya Israele, u ta rhuma wanuna un'we loyi a nga murhangeri exikarhi ka va ka vona.
Kutani Muxe a va rhuma, hilaha HOSI Xikwembu xi leriseke hakona; hinkwavo a va ri varhangeri exikarhi ka Vaisraele.
Eka nyimba ya ka Rhuveni a a ri Xamuwa n'wana Zakuru
eka nyimba ya ka Simiyoni a a ri Xafati n'wana Hori
eka nyimba ya ka Yuda a a ri Kalebe n'wana Yefune
eka nyimba ya ka Isakara a a ri Igali n'wana Yosefa
eka nyimba ya ka Efrayimi a a ri Hoxeya n'wana Nuni
eka nyimba ya ka Benjamini a a ri Palati n'wana Rafu
eka nyimba ya ka Zebuloni a a ri Gadiele n'wana Sodi
eka va ka Yosefa, va nga va nyimba ya ka Manase, a a ri Gadi n'wana Susi
eka nyimba ya ka Dani a a ri Amiele n'wana Gemali
eka nyimba ya ka Asere a a ri Setura n'wana Mikaele
eka nyimba ya ka Neftali a a ri Nahabi n'wana Vhofosi
eka nyimba ya ka Gadi a a ri Guwele n'wana Maki.
Lawa hi wona mavito ya tinhlori leti Muxe a ti rhumeke ku ya valanga tiko. Loyi a va ku i Hoxeya n'wana Nuni, Muxe ú n'wi thyile vito ra Yoxuwa
Loko Muxe a va rhuma ku ya valanga tiko ra Kanana, ú te ka vona: Loko mi suka la, kongomani en'walungwini, mi ya nghena etikweni ra Kanana hi le dzongeni, kutani mi tlhandlukela emagangeni.
Mi ta xiya leswaku i tiko ra njhani, ni loko vaaki va rona va ri vanhu va matimba kumbe va ri lava tsaneke, ni loko va tele kumbe va ri vatsongo
ni loko tiko ra vona ri sasekile kumbe ri nga sasekanga, ni loko va tshama emitini leyi nga sirheleriwangiki, kumbe va tshama emakhokholweni
mi xiya ni loko tiko ra kona ri ri ni misava leyi noneke kumbe leyi ondzeke, ni loko ku ri ni tihunyi kumbe ti nga ri kona. Mi nga chavi nchumu, fambani mi ya vuya ni mihandzu yin'wana ya tiko ra kona. Nguva ya kona a yi ri leyi mihandzu ya vhinya a yi sungula ku vupfa.
Kutani va suka va famba va ya valanga tiko ku sukela emananga ya Sini ku ya fikela eRehobo, kusuhi ni xiphandze xa Hamata.
Va tlhandluka va ta hi le dzongeni, va ya fika emutini wa Hebroni laha a ku tshama Ahimani, na Xexayi, na Talimayi, va nga va rixaka ra ka Anaka (Loko muti wa Sowani le Egipta wu akiwa, wa Hebroni a wu ri ni malembe ya 7 wu akiwile).
Loko va fika eka Nkova wa Exikolo, va tshova rhavi ra murhi wa vhinya ri ri ni xichocho xin'we xa mihandzu; kutani vavanuna vambirhi va ri rhwala hi mhandze; va kha ni mihandzu ya magrenada ni makuwa, va tlhela na swona.
Ndhawu leyi yi thyiwile vito ra Nkova wa Exikolo (hileswaku: Nkova wa Xichocho), hi mhaka ya xichocho lexi vavanuna va Israele va nga xi kha kona.
Loko va hetile masiku ya 40 va ri karhi va valanga tiko
va tlhelela le Kadexe emananga ya Parani, laha Muxe na Aroni a va ri kona ni ntshungu hinkwawo wa Vaisraele; va vuya ni mahungu, va ma rungulela Muxe na Aroni ni ntshungu hinkwawo, va va komba ni mihandzu ya tiko ra kona.
Kutani va byela Muxe va ku: Hi fikile etikweni leri a wu hi rhumile eka rona; kunene i tiko leri khulukaka ntswamba ni vulombe; ni mihandzu ya rona hi leyi.
Mhaka yo karhata, vaaki va tiko ra kona a hi ku tiya ka vona, ni miti ya vona hi leyikulu ya makhokholo; tlhandlakambirhi, kwale tikweni ra kona hi vonile ni va rixaka ra ka Anaka.
Hi vonile ni Vaamaleke lava akeke edzongeni, ni Vahiti, ni Vayebusi, ni Vaamori lava akeke emagangeni ya tiko, ni Vakanana lava akeke kusuhi ni lwandle ni le tindhawini leti lulamaka ni nambu wa Yordani.
Kutani Kalebe a miyeta vanhu lava a va rhendzerile Muxe, a ku: A hi hatliseni hi famba hi ya teka tiko; matimba yo hlula hi na wona.
Kambe vavanuna lava Kalebe a a fambile na vona va ku: Hi nga ka hi nga swi koti ku ya lwa ni vanhu lavaya, hikuva va tiyile ku tlula hina.
Kutani va sungula ku hangalasa moya wo biha exikarhi ka Vaisraele hi tlhelo ra tiko leri va nga ya va ya ri valanga, va ku: Tiko leri hi famba-fambeke exikarhi ka rona hi ri valanga, i ra vanhu lava dlayanaka hi xivona; vanhu hinkwavo lava hi va voneke va lehile ngopfu
hi vonile ni va rixaka ra ka Anaka, va nga swihontlovila swa vanhu. Loko hi tiringanisa na vona, hina a ho va switsotso ntsena, ha tshemba na vona a va hi vonisa sweswo.
Kutani ntshungu hinkwawo wu ba huwa wu rila vusiku hinkwabyo.
Ntshungu hinkwawo wa Vaisraele wu dzumadzumela Muxe na Aroni, wu ku ka vona: A swi ta antswa loko a hi lo fela etikweni ra Egipta, kumbe hi fela kwala mananga.
Xana HOSI Xikwembu xi hi yisela yini etikweni leriya leswaku hi ya dlayiwa hi fumu xana? Vasati va hina va ta phanghiwa ni vana va hina; xana a swi antswi hi tlhelela etikweni ra Egipta xana?
Kutani Vaisraele va byelana va ku: A hi tihlawuleleni murhangeri, hi tlhelela etikweni ra Egipta.
Hiloko Muxe na Aroni va wa hi mimombo emahlweni ka nhlengeletano hinkwayo ya Vaisraele
kutani Yoxuwa n'wana Nuni na Kalebe n'wana Yefune, va nga van'wana va tinhlori leti a ti yile ti ya valanga tiko ra Kanana, va handzulela swiambalo swa vona.
Kutani va byela ntshungu hinkwawo wa Vaisraele, va ku: Tiko leri hi ri voneke loko hi famba-famba exikarhi ka rona hi ri valanga, ri saseke ngopfu.
Loko HOSI Xikwembu xi hi tsakela, xi ta hi nghenisa etikweni ra kona, xi tlhela xi hi nyika rona, tiko leri khulukaka ntswamba ni vulombe.
Ntsena mi nga tshuki mi fularhela HOSI Xikwembu, naswona mi nga va chavi vanhu va tiko leriya, hikuva hi ta va hlula hi ku olova; swikwembu swa vona leswi a swi va sirhelela swi fambile, kasi HOSI Xikwembu xona xi na hina, kutani mi nga va chavi!
Kambe ntshungu hinkwawo wa Vaisraele wu yima hi rito rin'we, wu lava ku khandla Yoxuwa na Kalebe hi maribye. Hiloko ku vonakala ka HOSI Xikwembu ku humelela eka Ntsonga lowo Hlawuleka, emahlweni ka Vaisraele hinkwawo.
HOSI Xikwembu xi ku ka Muxe: Vanhu lava va ta ndzi sandza ku fika rini xana? Xana, hambileswi ndzi endleke mahlori layo tala exikarhi ka vona, va ha ta ya emahlweni va ala ku ndzi tshemba xana?
Ndzi ta va ba hi ntungu, ndzi tlhela ndzi va tekela ndzhaka ya vona. Kutani wena, ndzi ta ku endla rixaka lerikulu ro tiya ku tlula vona.
Kambe Muxe a ku ka HOSI Xikwembu: Vaegipta va ta yi twa mhaka leyi, hikuva hi wena u humeseke Vaisraele exikarhi ka vona, hi matimba ya wena.
Kutani va ta byela vaaki va tiko ra Kanana emhaka leyi. Vanhu lava va swi twile leswaku wena HOSI u kona exikarhi ka Vaisraele, ni leswaku u tikombile eka vona hi tindlela leto tala; naswona papa ra wena a ri hambani na vona; u va rhangela emahlweni u ri endzeni ka papa leri nembelelaka ninhlekanhi, u tlhela u nembeleta ndzilo u va voningela ndlela nivusiku.
Kutani loko u nga dlaya vanhu lava hinkwavo, vamatiko lava nga twa ndhuma ya wena va ta ku
‘HOSI Xikwembu xi dlayeterile Vaisraele emananga, hikuva xi tsandzekile ku va fikisa etikweni leri xi hlambanyeke ku va nyika rona.’
Kutani sweswi ndzi kombela leswaku u kombisa matimba ya wena lamakulu, we HOSI, tanihilaha u tshembiseke hakona, u ku
‘Mina HOSI, ndzi hlwela ku kariha, ndzi tele tintswalo leto tshembeka, ndzi rivalela milandzu ni ku tiarisa, kambe a ndzi tshiki ku ba lava dyoheke, ndzi ba ni vana va vona ku fika eka rixaka ra vona ra vunharhu ni ra vumune.’
Ku sukela loko va humile etikweni ra Egipta ku ta fika namuntlha, vanhu lava u va rivalerile milandzu ya vona, hikwalaho ka ku tala ka tintswalo ta wena; kutani nisweswi, ndzi kombela leswaku u va rivalela.
Kutani HOSI Xikwembu xi ku: Ndzi va rivalerile, hilaha u vulaka hakona.
Kambe, loko ku vonakala ka mina ka ha funengetile misava hinkwayo, ndzi vula ndzi tiyisile, ndzi ri
Hambileswi vanhu lava hinkwavo va voneke ku vonakala loku ka mina ni mahlori lawa ndzi ma endleke etikweni ra Egipta ni kwala mananga, va ha ya emahlweni va ndzi ringa, va nga yingisi leswi ndzi swi vulaka
hikokwalaho, va nga ka va nga ri voni tiko leri ndzi ri tshembiseke vatata wa vona hi ku hlambanya; hinkwavo lava va ndzi sandzeke, a va nga ri voni tiko ra kona.
Kambe Kalebe nandza wa mina, ndzi ta n'wi fikisa etikweni leri a a yile eka rona, hikuva yena ú ni moya wo hambana ni wa lavan'wana, naswona wa ndzi yingisa swinene, kutani vatukulu va yena va ta sala va teka tiko leri.
Leswi Vaamaleke ni Vakanana va tshamaka erivaleni ra tiko, mundzuku mi fanele ku suka mi tlhelela emananga, mi famba hi ndlela leyi kongomaka eLwandle-ro-Tshwuka.
Kutani HOSI Xikwembu xi ku ka Muxe na Aroni
Xana ntshungu lowu wa vabihi wu ta ndzi dzumadzumela ku ya fika rini xana? Ndzi va twile Vaisraele lava loko va ri karhi va ndzi dzumadzumela.
Wena Muxe, byela vanhu lava leswaku mina HOSI ndzi vula ndzi tiyisile, ndzi ri: ‘Ndzi swi twile leswi mi swi vuleke, ndzi ta swi endla!
Mintsumbu ya n'wina yi ta sala kwala mananga. Vavanuna hinkwavo lava hlayiweke ni ku tsariwa exikarhi ka n'wina, va ri ni malembe ya 20 ni ku tlula, lava va nga ndzi dzumadzumela
a ku na un'we wa vona loyi a nga ta nghena etikweni leri ndzi nga hlambanya leswaku mi ta tshama eka rona. Kambe Kalebe n'wana Yefune na Yoxuwa n'wana Nuni hi vona ntsena lava nga ta nghena etikweni ra kona.
Loko swi ri swihlangi swa n'wina leswi mi nge te swi ta phanghiwa, ndzi ta swi fikisa etikweni leri mi ri sandzeke, kutani swona swi ta ri tiva.
Kambe loko ku ri n'wina, mintsumbu ya n'wina yi ta sala kwala mananga.
Vana va n'wina va ta va varisi kwala mananga ku ringana malembe ya 40; hikwalaho ka ku tiarisa ka n'wina, va ta xaniseka, mi kondza mi hela hinkwenu kwala mananga.
Mi ta xaniseka malembe ya 40 hikwalaho ka milandzu ya n'wina, hikuva masiku lawa mi nga valanga tiko ha wona a ma ri 40, hileswaku siku rin'wana ni rin'wana ri yimela lembe rin'we. Mi ta swi tiva leswaku mi ndzi khunguvanyisile ngopfu!
Ndzi tiyisile swilo leswi, hakunene ndzi ta swi endla, eka n'wina hinkwenu, ntshungu wa vabihi lava hlengeletaneke ku ndzi dzumadzumela. Hinkwenu mi ta fela kwala mananga! Mina HOSI, ndzi vurile!’
Kutani vavanuna hinkwavo lava Muxe a va rhumeke ku ya valanga tiko ra Kanana, vona lava vuyeke va hangalasa moya wo biha lowu endleke leswaku ntshungu wa Vaisraele wu dzumadzumela Muxe
va hlaseriwa hi ntungu va fa emahlweni ka HOSI Xikwembu.
Exikarhi ka hinkwavo lava a va rhumiwile ku ya valanga tiko, Yoxuwa n'wana Nuni na Kalebe n'wana Yefune hi vona ntsena lava nga sala va hanya.
Loko Muxe a byela Vaisraele leswi HOSI Xikwembu xi vuleke swona, hinkwavo va tlhaveka timbilu.
Va pfuka nimpundzu swinene, va tilulamisela ku tlhandlukela emagangeni, va ku ka Muxe: Ha swi vona leswaku hi dyohile, kambe sweswi hi tiyimiserile ku tlhandlukela etikweni leri HOSI Xikwembu xi hi tshembiseke rona.
Kambe Muxe a ku: Xana mi tlulela yini xileriso xa HOSI Xikwembu, leswi mi nga ta ka mi nga humeleli ke?
Mi nga tshuki mi tlhandlukela emagangeni, hikuva HOSI Xikwembu a xi kona exikarhi ka n'wina, kutani valala va n'wina va ta ya mi hlula.
Leswi mi fularheleke HOSI Xikwembu, na xona a xi nga vi na n'wina, kutani loko mi ya hlangana ni Vaamaleke ni Vakanana kwale tikweni, va ta mi dlaya hi fumu.
Kambe vona va sindzisa va tlhandlukela emagangeni, hambileswi Muxe a a sarile emixaxeni ni Areka ya Ntwanano wa HOSI.
Kutani Vaamaleke ni Vakanana, lava a va tshama emagangeni, va rhelela va hlasela Vaisraele, va va hlongorisa ku ya fika eHorma.
HOSI Xikwembu xi ku ka Muxe
Byela Vaisraele leswaku ndzi ri: Loko mi fika etikweni leri mi yaka mi ya tshama eka rona, leri ndzi mi nyikaka rona
kutani mi lava ku ndzi humesela magandzelo, hi tihomu kumbe tinyimpfu ni timbuti, mi ta endlisa leswi: Gandzelo leri hisiwaka kumbe leri dyiwaka leri munhu a tiboheke hi ku hlambanya leswaku ú ta ri humesa, kumbe leri a ngo ri humesa hi ku titwa, kumbe leri humesiwaka eminkhubyeni ya lembe, ri fanele ku va leri ku nun'hwela ka rona ku nga ta ndzi tsakisa mina HOSI.
Munhu loyi a ndzi humeselaka gandzelo ra kona, ú ta ri humesa ni xintewana xin'we xa mapa lamanene lama pfanganyisiweke ni xikhudza xin'we xa mafurha.
Loko a tlhava xinyimpfana, a humesa gandzelo leri hisiwaka kumbe leri dyiwaka, ú ta chela ni jomela rin'we ra vhinyo ya magandzelo.
Loko ku tlhaviwa khuna, mi fanele ku va ni swintewana swimbirhi swa mapa lamanene lama pfanganyisiweke ni xikhudza xin'we na hafu xa mafurha.
Kasi vhinyo ya gandzelo leri yi ta va jomela ni hafu, kutani ku nun'hwela ka gandzelo ra kona ku ta ndzi tsakisa mina HOSI.
Loko mi tlhava nkuzi mi humesa gandzelo leri hisiwaka kumbe leri dyiwaka, leri mi nga tiboha hi ku hlambanya leswaku mi ta ri humesa, kumbe loko mi ndzi humesela gandzelo ra xinakulobye mina HOSI
munhu loyi a humesaka gandzelo ra kona, ú ta ri humesa ni xitshatshana xin'we xa mapa lamanene lama pfanganyisiweke ni xinghotsana xin'we xa mafurha.
Ú ta tlhela a chela ni xikhuwana xin'we xa vhinyo; kutani ku nun'hwela ka gandzelo ra kona ku ta ndzi tsakisa mina HOSI.
Hi swona leswi swi nga ta humesiwa loko ku tlhaviwa nkuzi, kumbe khuna, kumbe swinyimpfana swa xinuna kumbe swimbutana swa xinuna.
Mimpimo leyi va nga ta tirhisa yona yi fanele ku fambelana ni ntsengo wa swifuwo leswi va nga ta tlhava swona.
Vanhu hinkwavo va rixaka ra Israele va fanele ku landza maendlele lawa loko va lava ku ndzi hisela gandzelo leri ku nun'hwela ka rona ku nga ta ndzi tsakisa mina HOSI.
Loko ku ri ni munhu wa le handle loyi a luveleke exikarhi ka n'wina kumbe loyi a tshameke na n'wina nkarhi wo leha swinene, kutani a lava ku hisa gandzelo leri ku nun'hwela ka rona ku nga ta ndzi tsakisa mina HOSI, ú fanele ku endlisa leswi n'wina mi endlisaka swona.
Eka n'wina ni ka loyi a luveleke erixakeni ra n'wina, ku ta tirha nawu wun'we hilaha ku nga heriki, lowu nga ta boha ni hinkwavo lava nga ta velekiwa. Emahlweni ka mina, n'wina ni valuveri ma fana.
Eka n'wina ni le ka vanhu va le handle lava luveleke exikarhi ka n'wina, ku ta tirha nawu wun'we ni xiboho xin'we.
Kutani HOSI Xikwembu xi ku ka Muxe
Byela Vaisraele leswaku ndzi ri: Loko mi ta va mi fikile etikweni leri ndzi mi yisaka eka rona
mi fanele ku ndzi humesela nyiko mina HOSI, loko mi luma nguva.
Eka swakudya leswi mi nga ta sungula hi swona ku kandza, mi ta ndzi humesela ximbhundzwa xin'we; ximbhundzwa lexi, mi ta ndzi humesela xona ku fana ni loko mi ndzi humesela leswi mi swi huleke exivuyeni.
Mi ta ndzi humesela leswi mi sunguleke ha swona ku kandza, n'wina ni vatukulu va n'wina hilaha ku nga heriki.
Kambe swi nga endleka leswaku mi tshuka mi dyoha hi ku siya swin'wana leswi mina HOSI ndzi swi leriseke Muxe
swi nga swileriso leswi ndzi mi byeleke swona hi nomo wa yena, ku sukela siku leri ndzi vekeke milawu leyi yi mi bohaka, n'wina ni vatukulu va n'wina hinkwavo.
Loko mi tshuka mi endla xihoxo kambe mi nga swi vonanga leswaku mi le ku endleni ka xihoxo, ntshungu hinkwawo wu ta humesa xinkuzana xa gandzelo leri hisiwaka; ku nun'hwela ka rona ku ta ndzi tsakisa mina HOSI, loko ri va ni mapa ni swakunwa swa rona, hi nawu wa kona; mi fanele ku humesa ni xiphongho xa mhamba yo susa swidyoho.
Muprista ú ta mi basisa hinkwenu, kutani mi ta rivaleriwa, hikuva a mi endlanga ha vomu, naswona mi ta va mi ndzi humeserile gandzelo leri hisiwaka ni mhamba yo susa swidyoho.
N'wina hinkwenu ni vanhu va le handle lava luveleke exikarhi ka n'wina mi ta rivaleriwa; hinkwenu mi ta va mi endlile xihoxo xexo.
Loko munhu a endlile xihoxo ku nga ri ha vomu, ú fanele ku humesa ximbutana xa thokazi xa lembe rin'we, xi va xa mhamba yo susa swidyoho.
Muprista ú ta basisa munhu loyi emahlweni ka mina HOSI, kutani ú ta rivaleriwa hikuva ú ta va a nga hoxanga ha vomu.
Eka munhu un'wana ni un'wana loyi a tshukaka a endlile xihoxo, kambe ku nga ri ha vomu, va ta tirhisa nawu wun'we, hambi i munhu wa rixaka ra Israele, kumbe wa le handle loyi a luveleke erixakeni ra Israele.
Kambe munhu un'wana ni un'wana wa rixaka ra Israele kumbe loyi a luveleke, loyi a ndzi dyohelaka ha vomu, ú fanele ku hlongoriwa a famba, hikuva ú ndzi rhuketerile mina HOSI.
Munhu wo tano ú fanele ku hlongoriwa a nyamalala, hikuva ú ta va a sandzile leswi ndzi swi vuleke mina HOSI, a tlhela a tlula ni nawu wa mina; kutani ú ta va a dlawela nandzu wa yena.
Siku rin'wana, loko Vaisraele va ha ri emananga, munhu un'wana a kumiwa a ri karhi a rhotela swihlahlana hi siku ra Savata.
Kutani vanhu lava va n'wi kumeke a ri karhi a rhotela swihlahlana, va n'wi yisa eka Muxe na Aroni, emahlweni ka ntshungu hinkwawo.
Kutani va veka munhu loyi leswaku a rindziwa, hikuva a va nga si byeriwa hi ku hetiseka leswi a a fanela ku endliwa swona.
Hiloko HOSI Xikwembu xi ta ku ka Muxe: Munhu yoloye ú fanele ku dlayiwa; ntshungu hinkwawo a wu ye wu ya n'wi khandla hi maribye ehandle ka mixaxa.
Kutani ntshungu hinkwawo wu humesela munhu loyi ehandle ka mixaxa, wu ya n'wi khandla hi maribye a fa, hilaha HOSI Xikwembu xi leriseke Muxe hakona.
HOSI Xikwembu xi ku ka Muxe
Vulavula ni Vaisraele, u va byela leswaku mina ndzi ri: ‘Mi hamba mi endla makhaxa, mi ma bohelela hi ngoti ya muhlovo wa rihlaza ra tilo etinhleni ta swiambalo swa n'wina.
Makhaxa lawa ma ta va xitsundzuxo eka n'wina; loko mi ma vona, mi ta tsundzuka leswaku mi fanele ku landza milawu hinkwayo ya mina HOSI, mi tshika leswi timbilu ta n'wina ti mi byelaka swona ni leswi kokaka mahlo ya n'wina, ma nga manyala lawa mi toloveleke ku ma endla.
Hi ndlela leyi, mi ta tsundzuka milawu ya mina hinkwayo, mi tlhela mi yi landza, kutani mi ta va mi hlawulekile eka mina Xikwembu xa n'wina.
Hi mina HOSI Xikwembu xa n'wina lexi xi mi humeseke etikweni ra Egipta, leswaku ndzi ta va Xikwembu xa n'wina: Hi mina HOSI Xikwembu xa n'wina.’
Siku rin'wana, Kora n'wana Yisihara wa Kohata wa Levhi, a yenga van'wana va ka Rhuveni, Datani na Abirama vana va Eliyabu, na Ono n'wana Pelete
kutani va pfuxa mpfilumpfilu va pfuka Muxe, va seketeriwa hi vavanuna va 250, van'wana va varhangeri lavo tiveka swinene lava hlawuriweke hi ntshungu wa Vaisraele.
Kutani vanhu lava va hlengeletana ndhawu yin'we va pfuka Muxe na Aroni, va ku ka vona: Hi karhele hi n'wina! Hina Vaisraele hinkwerhu hi hlawulekile; naswona HOSI Xikwembu xi le xikarhi ka hina; kutani hikwalaho ka yini n'wina mi rhandza ku tiveka ehenhla ka vanhu hinkwavo va HOSI Xikwembu, xana?
Kakuloko Muxe a twa marito lawa, a wela hansi hi mombo
kutani a byela Kora ni vanghana va yena hinkwavo, a ku: Mundzuku nimixo, HOSI Xikwembu xi ta kombisa loyi a nga wa xona ni loyi a hlawulekeke, kutani xi ta n'wi pfumelela ku tshinela a xi tirhela; ndzi ri, yoloyi xi tihlawuleleke yena, hi yena xi nga ta n'wi pfumelela ku tshinela a humesa magandzelo.
Wena Kora ni vanghana va wena hinkwavo, endlani leswi: Lavani swimbitana
kutani mundzuku mi okela ndzilo eka swona, mi ta hisa mirhi ya risuna emahlweni ka HOSI Xikwembu; kutani munhu loyi HOSI Xikwembu xi nga ta n'wi hlawula, hi yena loyi a nga ta va a hlawulekile. N'wina va ka Levhi, hi karhele hi n'wina!
Kutani Muxe a tlhela a ku ka Kora: N'wina va ka Levhi, ndzi byeleni!
Xana a swi ringananga eka n'wina, leswi HOSI Xikwembu xi mi hambaniseke ni ntshungu hinkwawo wa Vaisraele, xi mi tshineta kusuhi na xona leswaku mi tirha mintirho ya Ntsonga wa xona ni ku yima emahlweni ka ntshungu hinkwawo mi wu tirhela, xana?
Wena Kora, HOSI Xikwembu xi ku pfumelerile ku tshinela kusuhi na xona, wena ni Valevhi va ka n'wina hinkwavo, kutani xana mi lava na byona vuprista xana?
Aroni loyi mi n'wi dzumadzumelaka, xana ma n'wi tiva leswaku i mani xana? Loko wena ni vanghana va wena mi hlengeletana, a mi lwi na yena, kambe mi lwa na HOSI Xikwembu!
Kutani Muxe a rhuma munhu ku ya vitana Datani na Abirama vana va Eliyabu, kambe vona va n'wi tlherisa ni rito leri nge: A hi nga ti!
Leswi u lavaka ku tiendla mufambisi wa hina, wena Muxe, xana u vona swi nga ringananga loko u hi humesile etikweni leri khulukaka ntswamba ni vulombe, u ta hi dlaya laha mananga, xana?
Tlhandlakambirhi, a wu hi fikisanga etikweni leri u vuleke leswaku ri khuluka ntswamba ni vulombe; hambi ma ri masimu ni mitanga, a wu hi nyikanga leswaku yi va ndzhaka ya hina. Xana u ehleketa leswaku vavanuna lava u nga va kanganyisa xana? Hina hi nga ka hi nga ti!
Muxe a hlundzuka swinene, kutani a ku ka HOSI Xikwembu: Magandzelo ya vona, u nga ma amukeri. Mina a ndzi tekanga nchumu xa vona, hambi xi ri xikukwana xinene, naswona a ndzi si khunguvanyisa ni un'we wa vona!
Kutani Muxe a ku ka Kora: Mundzuku leri xaka, mi fanele ku ya emahlweni ka HOSI Xikwembu, ndzi vula wena ni vanghana va wena; na yena Aroni ú ta va kona.
Kutani wena ni vanghana va wena va 250, mi ta ta ni swimbitana hinkwenu emahlweni ka HOSI Xikwembu, mi chela ni mirhi ya risuna eka swona. Na yena Aroni, ú ta ta ni xa yena.
Hiloko un'wana ni un'wana wa vona a teka ximbitana xa yena, a okela ndzilo eka xona, a chela ni mirhi ya risuna, kutani va ya yima enyangweni ya Ntsonga lowo Hlawuleka, va ri na Muxe na Aroni.
Loko Kora a hlengeletile vanghana va yena hinkwavo emahlweni ka Muxe na Aroni, enyangweni ya Ntsonga lowo Hlawuleka, ku vonakala ka HOSI Xikwembu ku humelela emahlweni ka vona hinkwavo.
Kutani HOSI Xikwembu xi ku ka Muxe na Aroni
Hambanani ni ntlawa wolowo, hikuva ndzi lava ku va herisa hinkwavo sweswi.
Kutani va wela hansi hi mimombo, va ku: Oho Xikwembu, wena Xikwembu xa swilo hinkwaswo leswi hanyaka, xana u nga hlundzukela ntlawa lowu hinkwawo hikwalaho ka ku dyoha ka munhu un'we xana?
Kutani HOSI Xikwembu xi ku ka Muxe
Tivisa Vaisraele hinkwavo leswaku va nga tshuki va tshinela laha Kora na Datani na Abirama va tshamaka kona.
Hiloko Muxe a suka a yima, a kongoma laha ku tshamaka Datani na Abirama, kutani vakulukumba va Israele va n'wi landza.
Kutani Muxe a ku ka ntshungu: Ndzi kombela leswaku mi suka emintsongeni ya vabihi lava, naswona mi nga khumbi nchumu xa vona, hikuva mi nga ta herisiwa na vona, hi mhaka ya swidyoho swa vona.
Hiloko ntshungu wu suka kusuhi ni laha Kora na Datani na Abirama va tshamaka kona; kutani Datani na Abirama va huma ni vasati va vona ni vana va vona hinkwavo, va yima etinyangweni ta mintsonga ya vona.
Kutani Muxe a ku: Ku sukela namuntlha, mi ta tiva leswaku HOSI Xikwembu, hi xona xi ndzi rhumeke ku tirha mintirho leyi hinkwayo, ni leswaku leswi ndzi swi endlaka, a ndzo tisungulela swona.
Loko vanhu lava vo fa hi ndlela leyi vanhu hinkwavo va faka ha yona, ni loko va xaniseka ku fana ni munhu un'wana ni un'wana, swi tiveni leswaku HOSI Xikwembu xi ta va xi nga ndzi rhumanga.
Kambe loko HOSI Xikwembu xi nga endla masingita, misava yi pfuleka yi mita vanhu lava ni swilo swa vona hinkwaswo, va rhelela va ri karhi va hanya va ya exivandleni xa vafi, mi ta tiva leswaku vanhu lava va sandzile HOSI Xikwembu.
Kuteloko Muxe a hetile ku vula swilo leswi hinkwaswo, misava ya laha va tshamaka kona yi khehleka
yi pfuleka yi va mita, vona ni mindyangu ya vona, yi mita ni vanhu hinkwavo va ka Kora ni tinhundzu ta vona hinkwato
kutani va rhelela va ri karhi va hanya, va ya ni swilo swa vona hinkwaswo exivandleni xa vafi. Misava yi va khubumeta, va nyamalarisa sweswo, ntshungu wu nga ha va voni.
Loko Vaisraele hinkwavo lava a va ri kusuhi va twa ku kalakala ka vona, va suka va tsutsuma, va ku: Loko ho yima, misava leyi yi ta hi mita na hina.
Kutani HOSI Xikwembu xi xikisa ndzilo wa xona wu hisa lava 250 lava humeseke mirhi ya risuna, va fa.
Kutani HOSI Xikwembu xi ku ka Muxe
Byela Eliyazara n'wana muprista Aroni leswaku a phula swimbitana endzilweni lowu pfurhaka, kutani a haxa makala lama nga eswimbitaneni ma hangalaka. Swimbitana leswi, swi hlawulekile
hikuva vinyi va swona va ndzi humeserile gandzelo ha swona, mina HOSI Xikwembu; kutani, hambileswi va tivangeleke rifu hi ku dyoha ka vona, swi teke u swi fula swi va swiphepherhele, u nameketa alitarini; hi ndlela leyi, xi ta va xikombiso eka Vaisraele.
Hiloko muprista Eliyazara a teka swimbitana swa koporo leswi lava dlayiweke hi ndzilo a va swi tisile emahlweni ka HOSI, a fula koporo ya kona leswaku yi ta nameketiwa alitarini.
Lexi a xi ri xitsundzuxo eka Vaisraele leswaku un'wana ni un'wana loyi a nga riki muprista kumbe wa rixaka ra Aroni, a nga tshuki a tshinela a humesela HOSI Xikwembu gandzelo ra mirhi ya risuna, hikuva loyi a nga ta endla sweswo ú ta humeleriwa hi leswi humeleleke Kora ni vanghana va yena. Leswi hi swona leswi HOSI Xikwembu xi swi byeleke Eliyazara hi nomo wa Muxe.
Kambe siku leri tlhandlamaka, ntshungu hinkwawo wa Vaisraele wu dzumadzumela Muxe na Aroni, wu ku ka vona: Hi n'wina mi dlayiseke vanhu va HOSI Xikwembu.
Kuteloko va ha hlengeletanile ku pfuka Muxe na Aroni, va languta Ntsonga lowo Hlawuleka; kutani va vona papa ri funengetile Ntsonga, va vona ni ku vonakala ka HOSI Xikwembu.
Hiloko Muxe na Aroni va ya va ya yima emahlweni ka Ntsonga lowo Hlawuleka
kutani HOSI Xikwembu xi ku ka Muxe
Sukani exikarhi ka ntshungu lowu, wena na Aroni, hikuva ndzi lava ku wu herisa sweswi. Kambe vona va wela hansi hi mimombo.
Kutani Muxe a ku ka Aroni: Teka ximbitana xa wena, u oka ndzilo alitarini, u chela mirhi ya risuna, kutani u tsutsumela entshungwini, u ya wu endlela gandzelo ra ku wu basisa, hikuva HOSI Xikwembu xi va kariherile, kutani va wele hi ntungu!
Aroni a teka ximbitana hilaha Muxe a n'wi byeleke hakona, a tsutsumela entshungwini; kunene a kuma ntungu wu sungurile exikarhi ka Vaisraele; hiloko Aroni a chela mirhi ya risuna, a endla gandzelo ro va basisa
a yimile exikarhi ka lava hanyaka ni lava feke; kutani ntungu wu yima.
Lava dlayiweke hi ntungu a va ri 14 700, ku nga hlayiwi ni lava feke emhakeni ya Kora.
Loko ntungu wu yimile, Aroni a tlhelela enyangweni ya Ntsonga lowo Hlawuleka, laha Muxe a a ri kona.
Xikwembu xi ku ka Muxe
Byela Vaisraele leswaku murhangeri un'wana ni un'wana a ku tisela nhonga leyi yi nga ta yimela nyimba ya ka vona; tinhonga leti ti ta va 12, kutani eka nhonga yin'wana ni yin'wana u ta tsala vito ra murhangeri wa nyimba ya kona.
Leswi murhangeri wa nyimba yin'wana ni yin'wana a nga ta va ni nhonga yin'we, eka nhonga ya ka Levhi u ta tsala vito ra Aroni.
Tinhonga leti u ta ya na tona eka Ntsonga lowo Hlawuleka, u fika u ti veka kusuhi ni Areka ya Ntwanano, exivandleni lexi ndzi hlanganaka na n'wina eka xona.
Nhonga ya munhu loyi ndzi n'wi hlawuleke yi ta hluka, kutani ndzi ta va ndzi miyetile Vaisraele lava tshamaka va ri karhi va mi dzumadzumela.
Hiloko Muxe a ya tivisa Vaisraele mhaka leyi, kutani murhangeri un'wana ni un'wana a yisela Muxe nhonga yin'we leyi yimelaka nyimba ya ka vona, tinhonga hinkwato ka tona ti va 12, kutani ya Aroni yi tisiwa yi ta vekiwa na tona.
Kutani Muxe a ya veka tinhonga leti emahlweni ka HOSI Xikwembu, eka Ntsonga lowu nga ni Areka ya Ntwanano.
Hi siku leri tlhandlamaka, loko Muxe a ya nghena eka Ntsonga lowu nga ni Areka ya Ntwanano a kuma leswaku nhonga ya Aroni leyi yimelaka va ka Levhi, yi hlukile yi baleka swiluva, yi va ni mihandzu leyi vupfeke ya alimondi.
Kutani Muxe a teka tinhonga hinkwato emahlweni ka HOSI Xikwembu a ti humesela ehandle a ya komba Vaisraele hinkwavo. Loko va vonile leswi humeleleke, murhangeri un'wana ni un'wana a titekela nhonga ya yena.
Kutani HOSI Xikwembu xi ku ka Muxe: Tlherisela nhonga ya Aroni emahlweni ka Areka ya Ntwanano. Nhonga leyi yi ta tshama kona, yi va xitsundzuxo eka Vaisraele lava tiarisaka; hi ndlela leyi, u ta va tshikisa ku ndzi dzumadzumela, hikuva loko va nga swi tshiki, va ta fa!
Kutani Muxe a endla leswi HOSI Xikwembu xi n'wi leriseke swona, a nga siyi nchumu.
Hiloko Vaisraele va ku ka Muxe: Loko swi ri tano, hi herile, hi file! Hiloko hi file, hina hinkwerhu!
Loko ku ri leswaku un'wana ni un'wana loyi a tshinelaka kusuhi ni Ntsonga wa HOSI Xikwembu ú to fa, swi vula leswaku hinkwerhu hi ta hela!
HOSI Xikwembu xi ku ka Aroni: Milandzu hinkwayo leyi kongomaneke ni xivandla lexo hlawuleka yi ta rhwexiwa wena ni vana va wena, ni va nyimba ya ka n'wina, kambe leyi kongomaneke ni vuprista, yi ta rhwexiwa wena ni vana va wena ntsena.
Loko wena ni vana va wena mi ri karhi mi tirha eka Ntsonga lowu nga ni Areka ya Ntwanano, mi ta vitana va ka Levhi, leswaku va ta va ta mi pfuna, hikuva i va nyimba ya ka n'wina.
Valevhi va ta tirhela n'wina, va tlhela va tirha ni mintirho hinkwayo ya Ntsonga; kambe va nga tshuki va tshinela laha ku nga ni swilo leswo hlawuleka kambe laha ku nga ni alitari, hikuva loko vo tshinela, n'wina na vona mi ta fa.
Va ta ta va ta tirha na n'wina emintirhweni hinkwayo ya Ntsonga lowo Hlawuleka, kambe munhu loyi a nga riki Mulevhi, a nga tshuki a ta kusuhi na n'wina.
Wena ni vana va wena, mi ta tirha mintirho ya le xivandleni lexo hlawuleka ni ya le alitarini, leswaku Vaisraele va nga ha tlheli va wela hi vukari bya mina HOSI.
Hi mina ndzi hlawuleke Valevhi va ka n'wina exikarhi ka Vaisraele; Valevhi lava i nyiko leyi humeseriwaka mina HOSI, kutani ndzi mi nyiketa vona leswaku va ta tirha mintirho ya Ntsonga lowo Hlawuleka.
Entirhweni wa vuprista, wena ni vana va wena mi ta vona swa mintirho ya le alitarini ni ya le xivandleni lexo hlawuleka ngopfu lexi pfariweke hi xisirhelelo; mi ta tirha leswi hikuva ntirho wa vuprista i nyiko leyi ndzi mi nyikeke yona; kutani loyi a nga ta tshinelela xivandla lexi a nga ri muprista, ú ta fa.
Kutani HOSI Xikwembu xi ku ka Aroni: Ndzi veka emavokweni ya wena ntirho wa ku hlayisa mihlengo leyo hlawuleka hinkwayo leyi Vaisraele va ndzi humeselaka yona; eka yona, ku ta va ni leswi mi nga ta lawuriwa swona, wena ni vana va wena hilaha ku nga heriki.
Eka leswo hlawuleka ngopfu leswi Vaisraele va ndzi tiselaka swona, u ta kuma hinkwaswo leswi nga ta ka swi nga hisiwi, eka magandzelo hinkwawo ya xinakulobye, ni ka timhamba hinkwato to susa swidyoho, ni ka timhamba hinkwato to riha nandzu; hi swona leswo hlawuleka ngopfu leswi mi nga ta swi kuma, wena ni vana va wena.
Mi ta swi dyela endhawini leyi hlawulekeke swinene; swi ta dyiwa hi wanuna un'wana ni un'wana eka n'wina, swi ta va swi hlawulekile.
Swin'wana leswi swi nga ta va swa n'wina, i tinyiko leto hlawuleka leti Vaisraele va ndzi humeselaka tona; ndzi ta mi nyika tona hilaha ku nga heriki, n'wina ni vana va n'wina va xinuna ni va xisati. Un'wana ni un'wana emindyangwini ya n'wina loyi a nga tinyamisangiki, ú ta pfumeleriwa ku dya swilo leswi.
Eka swa nguva leyintshwa leswi Vaisraele va ndzi humeselaka swona mina HOSI, ndzi mi nyika mafurha hinkwawo lamanene, ni vhinyo hinkwayo leyinene ni mavele hinkwawo lamanene.
Mihandzu leyi rhangaka ku vupfa ya swilo hinkwaswo leswi byariweke emasin'wini ya Vaisraele, leyi va yi tisaka eka mina HOSI, yi ta va ya n'wina. Un'wana ni un'wana emindyangwini ya n'wina loyi a nga tinyamisangiki, ú ta pfumeleriwa ku dya mihandzu ya kona.
Xin'wana ni xin'wana lexi Vaisraele va xi nyiketeke eka mina, xi ta va xa n'wina.
Hinkwaswo leswi rhangeke ku velekiwa eka vanhu ni ka swifuwo, leswi Vaisraele va ndzi humeseleke swona mina HOSI, swi ta va swa n'wina. Kambe mi ta fanela ku kutsula mativula ya vanhu ni ya swifuwo leswi nga tengangiki.
U ta swi kutsula swa ha ri ni n'hweti yin'we, kutani nxavo lowu swi nga ta kutsuriwa ha wona wu ta va mali ya silivhere ya 60 g, hi ku ya hi ntiko wa lexi ku pimiwaka ha xona, lexi hlayisiwaka exivandleni lexo hlawuleka.
Loko ma ri mativula ya homu kumbe ya nyimpfu kumbe ya mbuti, a mi nga ma kutsuri, hikuva wona ma hlawulekile. Mi ta xuva alitari hi ngati ya wona, kutani mi hisa mafurha ya wona, mi ndzi endlela gandzelo leri ku nun'hwela ka rona ku nga ta ndzi tsakisa mina HOSI.
Kambe nyama ya kona yi ta va ya n'wina, ku fana ni xifuva ni nenge wa xinene, yi nga nyiko leyo hlawuleka leyi mi lawuriwaka yona.
Mihlengo hinkwayo leyo hlawuleka leyi Vaisraele va ndzi humeselaka yona mina HOSI, ndzi ku nyika yona wena ni vana va wena hinkwavo, hilaha ku nga heriki; ntwanano lowu ndzi wu endlaka na wena ni vatukulu va wena, wu fana ni leswi lungiweke hi munyu, wu nga ka wu nga onhaki.
Kutani HOSI Xikwembu xi tlhela xi ku ka Aroni: N'wina vaprista, a mi nga vi ni ndzhaka etikweni ra Israele, hambi yi ri nsimu yinene a mi nga vi na yona; mina HOSI hi mina nsimu ya n'wina ni ndzhaka ya n'wina.
Valevhi vona ndzi va nyika vukhume hinkwabyo lebyi humesiwaka hi Vaisraele, byi va hakelo ya mintirho leyi va yi tirhaka eka Ntsonga lowo Hlawuleka, va ta tihanyisa ha byona.
Ku endlela leswaku Vaisraele va nga tivangeli rifu hi ku tshinela kusuhi ni Ntsonga lowo Hlawuleka
Valevhi hi vona ntsena lava nga ta tirha mintirho ya kona, kutani hi vona lava nga ta byarha milandzu leyi kongomaneke ni Ntsonga. Wu ta va ntirho wa vona ni vatukulu va vona hilaha ku nga heriki; na vona a va nga vi na ndzhaka etikweni ra Israele.
Valevhi ndzi va nyika mihlengo ya vukhume leyi Vaisraele va ndzi humeselaka yona mina HOSI, yi va ndzhaka ya vona; hikokwalaho ndzi va byerile leswaku, etikweni ra Israele, a va nga vi na ndzhaka yin'wana.
HOSI Xikwembu xi ku ka Muxe
U ta byela Valevhi leswaku mina HOSI ndzi ri: ‘Loko mi amukela vukhume lebyi humesiwaka hi Vaisraele, lebyi ndzi mi nyikaka byona byi va ndzhaka ya n'wina, mi fanele ku humesa nhlengo eka byona mi wu nyika mina HOSI; nhlengo lowu wu ta va vukhume bya vukhume lebyi humesiweke hi Vaisraele.
Kutani nhlengo wa n'wina wu ta tekiwa wu fana ni nhlengo wa lava humesaka vukhume hi mavele ya nguva leyintshwa ni vhinyo ya kona.
Hi ndlela leyi, na n'wina mi ta va mi ndzi humesela nhlengo mina HOSI, lowu humaka eka vukhume hinkwabyo lebyi Vaisraele va mi nyikaka byona; nhlengo lowu mi wu humeselaka mina HOSI, mi ta wu yisa eka muprista Aroni.
Eka tinyiko hinkwato leti mi ti amukelaka, mi ta humesa mihlengo hinkwayo leyi faneleke ku tisiwa eka mina HOSI; mi ta ndzi humesela leswinene, leswi hlawulekeke ku tlula hinkwaswo.’
U ta tlhela u ku ka vona: ‘Loko mi ta va mi humesile leswinene ngopfu, leswi saleke swi ta va swa n'wina Valevhi, ku fana ni mavele ni vhinyo leyi vanhu va salaka na yona loko va humesile nhlengo.
Sweswo mi nga ha tidyela swona endhawini yin'wana ni yin'wana, n'wina ni maxaka ya n'wina, hikuva hi yona hakelo ya mintirho leyi mi yi tirhaka eka Ntsonga lowo Hlawuleka.
Loko mi humesile leswinene ngopfu, kutani mi dya leswi saleke, a mi nga vi na nandzu; kambe mi nga tshuki mi nyamisa swilo leswi hlawulekeke swa Vaisraele, hikuva loko mo swi nyamisa, mi ta fa.’
Kutani HOSI Xikwembu xi ku ka Muxe na Aroni
Nawu hi lowu, wu humesiwa hi mina HOSI. Byelani Vaisraele va mi tisela thokazi leri tengeke, ri tlhela ri va leri nga solekiki, naswona leri nga si tshamaka ri paniwa.
Thokazi leri, mi ta ri yisela muprista Eliyazara, kutani ri ta humeseriwa ehandle ka mixaxa, ri ya tlhaveriwa kona, muprista Eliyazara a ri karhi a swi vona.
Muprista Eliyazara ú ta peta ritiho ra yena engatini ya thokazi ka 7, a ri karhi a yi n'watseka a yi kongomisa etlhelweni ra nyangwa ya Ntsonga lowo Hlawuleka.
Kutani thokazi ri ta hisiwa emahlweni ka Eliyazara: Dzovo, ni nyama, ni ngati, ni swanyi, swi ta hisiwa hinkwaswo.
Muprista ú ta teka tihunyi ta murhi wa kedari ni rhavi ra ximudyana xa hisopa ni ngoti ya muhlovo wo tshwuka, a swi hoxa endzilweni lowu hisaka thokazi.
Kutani muprista ú ta hlantswa swiambalo swa yena, a hlamba ni miri, ku ri kona a nga ta tlhelela emixaxeni; kambe siku rero ú ta va a nga tenganga ku kondza dyambu ri pela.
Loyi a hisaka thokazi, na yena ú ta hlantswa swiambalo swa yena, a hlamba ni miri; siku rero ú ta va a nga tenganga, dyambu ri kondza ri pela.
Kutani wanuna loyi a tengeke ú ta olela nkuma wa thokazi, a ya wu fumba kusuhi ni mixaxa, endhawini leyi baseke. Nkuma lowu wu ta hlayisiwa leswaku ntshungu wa Vaisraele wu ta wu tirhisa eka mati yo basisa leswi nyameke, hikuva thokazi leri i mhamba yo susa swidyoho.
Munhu loyi a olelaka nkuma na yena ú ta hlantswa swiambalo swa yena; siku rero ú ta va a nga tenganga, dyambu ri kondza ri pela. Nawu lowu wu ta boha Vaisraele hilaha ku nga heriki, wu boha ni vanhu lava luveleke exikarhi ka vona.
Un'wana ni un'wana loyi a khumbeke munhu wo fa, ú ta va a nga tenganga ku ringana masiku ya 7.
Kutani eka siku ra vunharhu, ú ta hlamba miri, a tlhela a hlamba hi siku ra vu-7, ku va kona a nga ta va a tengile; loko a nga endli sweswo, ú ta tshama a nga tenganga.
Un'wana ni un'wana loyi a khumbaka munhu la feke, kutani a nga tibasisi, ú nyamisa Ntsonga wa mina HOSI; munhu wo tano, ú fanele ku hlongoriwa a suka erixakeni ra Israele. Munhu wa kona ú ta tshama a nga tenganga, hikuva ú ta va a nga xuviwanga hi mati yo basisa leswi nyameke.
Loko munhu a fela entsongeni, nawu wa kona hi lowu: Un'wana ni un'wana loyi a nga ta nghena entsongeni wolowo, kumbe loyi a a ri kona loko swi humelela, ú ta va a nga tenganga, ku ringana masiku ya 7.
Swibya hinkwaswo leswi nga ta va swi nga funengetiwanga swinene, swi ta va swi nga tenganga na swona.
Loko munhu a famba-famba ehandle, kutani a tshuka a khumbile ntsumbu wa munhu un'wana loyi a nga dlayiwa hi fumu kumbe loyi a nga lo tifela, ni loko a khumbile hambi ri ri rhambu ra munhu kumbe sirha, munhu yoloyi ú ta va a nga tenganga, ku ringana masiku ya 7.
Ku basisa leswi nga tengangiki, va ta teka nkuma wa thokazi ra mhamba yo susa swidyoho, va wu chela exibyeni, va chela ni mati ya nambu.
Kutani munhu loyi a tengeke ú ta lava rhavi ra ximudyana xa hisopa, a ri peta ematini lawa, a xuva ntsonga ni swingolongondzwana, a xuva ni vanhu lava a va ri kwala ndzeni ka ntsonga. Loko munhu a khumbile rhambu ra munhu wo fa, kumbe ntsumbu wa loyi a dlayiweke kumbe loyi a ngo lo tifela, ni loko a khumbile sirha, na yena ú ta xuviwa hi ndlela yoleyo.
Hi siku ra vunharhu, munhu loyi a tengeke ú ta xuva swilo leswi nga tengangiki, a tlhela a swi xuva hi siku ra vu-7; naswona, hi siku roleri ra vu-7 loko a hetile ku swi basisa, na yena ú ta tibasisa hi ku hlantswa swiambalo swa yena, a hlamba ni miri; kutani hi madyambu ya siku rero ú ta va a tengile.
Munhu loyi a nga tengangiki, loko a nga tibasisi, ú ta hlongoriwa a suka exikarhi ka ntshungu wa Vaisraele, hikuva ú ta nyamisa xivandla xa mina lexo hlawuleka. Munhu wo tano ú ta va a nga tenganga, hikuva a nga xuviwanga hi mati yo basisa leswi nyameke.
Vaisraele va ta boheka ku landza nawu lowu, hilaha ku nga heriki. Munhu loyi a xuvaka hi mati yo basisa leswi nyameke, ú fanele ku hlantswa swiambalo swa yena; naswona munhu loyi a khumbaka mati lawa yo basisa leswi nyameke, ú ta va a nga tenganga, dyambu ri kondza ri pela.
Xin'wana ni xin'wana lexi khumbiwaka hi munhu loyi a nga tengangiki, na xona xi ta va xi nga tenganga; naswona un'wana ni un'wana la nga ta khumba xilo xexo, na yena ú ta va a nga tenganga, dyambu ri kondza ri pela.
Hi n'hweti yo sungula, ntshungu hinkwawo wa Vaisraele wu fika emananga ya Sini, kutani wu ya tshama eKadexe. Laha hi kona Meriyamu a nga fela kona, a tlhela a lahliwa kona.
Laha Vaisraele a va govile kona, a ku ri hava mati. Kutani va hlengeletana, va dzumadzumela Muxe na Aroni.
Kutani Vaisraele va holovela Muxe va ku ka yena: A swi ta antswa loko a hi lo tifela na hina, nkarhi lowu vamakwerhu va nga fa ha wona emahlweni ka Ntsonga wa HOSI.
Xana hikwalaho ka yini mi hi tisile laha mananga, hina ntshungu wa HOSI, leswaku hi ta fela kona, hina ni swifuwo swa hina, xana?
Xana mi hi humesele yini etikweni ra Egipta, mi hi tisa endhawini yo bihisa leswi xana? Ndhawu leyi a yi na ndzimo, kumbe mihandzu yo fana ni makuwa, kumbe ya vhinya, kumbe ya magrenada; hambi ma ri mati yo nwa, ku hava!
Kutani Muxe na Aroni va suka laha ntshungu a wu hlengeletanile kona, va ya enyangweni ya Ntsonga lowo Hlawuleka, va fika va tiwisela hansi hi mimombo. Hiloko ku vonakala ka HOSI Xikwembu ku humelela eka vona.
Kutani HOSI Xikwembu xi ku ka Muxe
Teka nhonga ya wena, kutani wena ni makwenu Aroni mi hlengeleta ntshungu, mi lerisa ribye emahlweni ka wona leswaku ri humesa mati; leyi hi yona ndlela leyi u nga ta humesa mati ha yona eribyeni, u nyika ntshungu, wu nwa ni swifuwo swa wona.
Kutani Muxe a suka emahlweni ka HOSI Xikwembu a tamele nhonga hilaha xi n'wi leriseke hakona
Kutani Muxe a ku ka vona: Yingisani n'wina vatiarisi ndzin'wina! Xana ma tshemba leswaku hi nga mi humesela mati eribyeni leri xana?
Hiloko Muxe a tlakusa voko ra yena, a ba ribye kambirhi hi nhonga; kutani ku huma mati, ma tele swinene; ntshungu wu nwa ni swifuwo swa wona.
Kutani HOSI Xikwembu xi ku ka Muxe na Aroni: Mi nga ka mi nga va fikisi Vaisraele etikweni leri ndzi va nyikeke rona, hikuva a mi ndzi tshembanga, mi arile ku va komba matimba ya mina layo hlawuleka.
Lawa hi wona mati ya Meriba (hileswaku ya mholovo), laha Vaisraele va holoveleke HOSI Xikwembu kona, kutani xona xi tikomba exikarhi ka vona leswaku hi xona Xikwembu lexi chavisekaka ngopfu.
Kutani Muxe a rhuma vanhu va suka eKadexe, va ya eka hosi ya Edomu, va fika va ku: Vamakwenu Vaisraele va vula sweswo va ri: ‘Ku tikeriwa ka hina hinkwako, ma ku tiva
Mi tiva ni hilaha vatata wa hina va nga ya etikweni ra Egipta hakona; ni nkarhi lowu hi tshameke wona le Egipta, ma wu tiva leswaku wu lehile swinene; naswona ma swi tiva leswaku Vaegipta va hi xanisile ngopfu, hina ni vatata wa hina.
Kuteloko hi yisile xirilo xa hina eka HOSI Xikwembu, xi hi hlamurile, xi hi rhumela ntsumi, yi ta hi humesa etikweni ra Egipta; kutani sweswi hi kwala Kadexe, muti lowu nga ndzilekaneni wa tiko ra n'wina.
Hi kombela ku tsemakanya hi kwala tikweni ra n'wina. Loko ku ri emasin'wini ni le mitangeni, a hi nga ngheni, hambi mati manene exihlobyeni, a hi nga nwi; hi ta famba ntsena hi gondzo lerikulu, hi nga rhendzeleki, ku kondza hi huma etikweni ra n'wina.’
Kambe hosi ya Edomu yi hlamula yi ku: A hi swi lavi leswaku mi tsemakanya hi le tikweni ra hina; loko mo ringeta, hi ta mi tela ni matlhari!
Kutani Vaisraele va ku ka hosi ya Edomu: Hi ta famba hi gondzo lerikulu; loko hina ho tshuka hi nwa mati ya tiko ra n'wina, kumbe loko ku nwa swifuwo swa hina, hi ta hakela; hina a hi kombeli swin'wana, ho kombela ntsena ku tsemakanya hi le tikweni ra n'wina.
Kambe hosi ya Edomu yi ku: Ku tsemakanya kona, mi nga ka mi nga tsemakanyi! Hiloko hosi ya Edomu yi huma ni mavuthu ya yona ya matimba, va ya tlherisa Vaisraele.
Hi mukhuva lowu, hosi ya Edomu yi sivela Vaisraele ku tsemakanya hi le tikweni ra yona, kutani vona va tlhelela endzhaku, va hambana ni Vaedomu.
Ntshungu hinkwawo wa Vaisraele wu suka eKadexe, wu famba wu ya fika entshaveni ya HOSI.
Loko va ri kona, endzilekaneni wa tiko ra Edomu, HOSI Xikwembu xi ku ka Muxe na Aroni
Aroni ú ta fa a landza vatata wa yena; a nga ka a nga ngheni etikweni leri ndzi ri nyikeke Vaisraele, hikuva mi arile xileriso xa mina loko mi ri le Meriba.
Teka Aroni ni n'wana wa yena Eliyazara, u tlhandluka na vona, mi ya entshaveni ya Hori
u fika u hluvula Aroni swiambalo swa vuprista, u ambexa n'wana wa yena Eliyazara; Aroni yena ú ta fela kwala ntshaveni, a landza vatata wa yena.
Muxe a endla hilaha HOSI Xikwembu xi n'wi leriseke hakona: Va tlhandlukela entshaveni ya Hori, ntshungu hinkwawo wa Vaisraele wu ri karhi wu swi vona.
Kutani Muxe a hluvula Aroni swiambalo swa vuprista, a ambexa n'wana wa yena Eliyazara; hiloko Aroni a tifela kwale henhla ka ntshava. Muxe na Eliyazara va rhelela va suka entshaveni.
Kakuloko Vaisraele va vona leswaku Aroni ú lovile, hinkwavo va n'wi rila masiku ya 30.
Mukanana un'wana loyi a a ri HOSI ya le Aradi, a a tshama edzongeni ra tiko ra Kanana. Loko a twa leswaku Vaisraele va karhi va ta hi ndlela ya Atarimi, a hloma matlhari ni vanhu va yena, va ya lwa ni Vaisraele, va khoma van'wana va vona, va famba na vona.
Hiloko Vaisraele va tiboha hi ku hlambanya emahlweni ka HOSI Xikwembu, va ku: Loko u nga nyiketa vanhu lava emavokweni ya hina, miti ya vona hi ta yi herisela makumu.
HOSI Xikwembu xi yingisa xikombelo xa Vaisraele, kutani xi nyiketa Vakanana emavokweni ya vona; hiloko va va herisela makumu, vona ni miti ya vona; kutani ndhawu leyi yi thyiwa vito ra Horma (hileswaku la heriseriweke makumu).
Loko Vaisraele va suka entshaveni ya Hori, va kongoma tlhelo ra Lwandle-ro-Tshwuka, leswaku va ta ka va nga hundzi hi le tikweni ra Edomu. Loko va ri endleleni, va sungula ku hela timbilu.
Kutani va vulavula va sandza HOSI Xikwembu na Muxe, va ku: Xana mi hi humesele yini etikweni ra Egipta leswaku hi ta fela laha mananga, laha ku nga hava swakudya, hambi ma ri mati manene xana? Hi karhele hi swakudyanyana leswi swo nyenyetsa!
Kutani HOSI Xikwembu xi rhumela Vaisraele tinyoka ta vuxungu, ti va lumetela, lavo tala va vona va fa.
Hiloko Vaisraele va tsutsumela eka Muxe, va fika va ku ka yena: Hi dyohile, hikuva hi sandzile HOSI Xikwembu, hi tlhela hi sandza na wena; sweswi hi kombela leswaku u hi khongelela eka HOSI Xikwembu leswaku xi hi susela tinyoka leti. Kutani Muxe a va khongelela.
Kutani HOSI Xikwembu xi ku ka Muxe: Vumba xifaniso xa nyoka leyi nga ni vuxungu, u xi hayeka emhandzeni; un'wana ni un'wana loyi a nga ta lumiwa hi nyoka kutani a languta leyi u yi vumbeke, ú ta hanya.
Muxe a vumba nyoka hi koporo, kutani a yi hayeka emhandzeni. Loko munhu un'wana a tshuka a lumiwile hi nyoka, a a languta leyi ya koporo, kutani a hanya.
Vaisraele va suka va famba, va ya gova le Oboto.
Va suka le Oboto, va ya gova emarhumbini ya le Abarimi, emananga lama langutaneke ni tiko ra Mowabu hi tlhelo ra le vuxeni.
Va suka kona, va ya gova exinkobyaneni xa Zarede.
Va suka kona, va khupuka va ya gova entsungeni wa nambu wa Arinoni, emananga lama sukelaka endzilekaneni wa tiko ra Vaamori (nambu wa Arinoni hi wona ndzilekana exikarhi ka tiko ra Vamowabu ni tiko ra Vaamori).
Loko va suka kwalaho, va yile va ya fika eBere (hileswaku exihlobyeni), laha HOSI Xikwembu xi nga lerisa Muxe xi ku: Hlengeleta Vaisraele leswaku ndzi ta va nyika mati.
Va sukile kona va ya fika eNahaliele, va hundzela emahlweni va ya fika eBamoto.
Loko va suka eBamoto, va yile va ya fika enkoveni lowu nga tlhelo ra tiko ra Mowabu, ehansi ka nhlohlorhi ya Pisga, ntshava leyi langutaneke ni mananga.
Kutani Vaisraele va rhuma vanhu eka Sihoni hosi ya Vaamori, va fika va ku ka yona
Hi pfumelele ku tsemakanya hi kwala tikweni ra wena; loko ku ri emasin'wini ni le mitangeni, a hi nga ngheni; hambi ma ri mati manene exihlobyeni, a hi nga nwi; hi ta famba ntsena hi gondzo lerikulu ku kondza hi huma etikweni ra wena.
Kambe Sihoni a nga pfumelanga leswaku Vaisraele va tsemakanya hi le tikweni ra yena. A hlengeleta vavanuna hinkwavo, kutani va huma va ya tlherisa Vaisraele emananga, va ya va kuma emutini wa Yahasi, va lwa na vona kona.
Kutani Vaisraele va dlaya Sihoni ni vanhu va yena, va va tekela tiko ra vona, ku suka eArinoni ku ya fika enambyeni wa Yaboko, endzilekaneni wa tiko ra Vaamori. Ndzilekana wa kona a wu ri ni makhokholo.
Kutani Vaisraele va phangha miti ya Vaamori hinkwayo, va titshamela eka yona; va phangha ni muti wa Hexiboni ni swimitana leswi nga kusuhi na wona.
Hexiboni a wu ri ntsindza wa Sihoni hosi ya Vaamori. Sihoni hi yena loyi a nga hlasela hosi leyi a yi fuma Vamowabu, kutani a yi hlula, a yi tekela tiko ra yona, ku ya fika enambyeni wa Arinoni.
Kutani Vaisraele va fika va tshama etikweni ra Vaamori.
Muxe a rhuma tinhlori ti ya valanga muti wa Yazere; va wu teka swin'we ni swimitana leswi nga kusuhi na wona, va tlhela va hlongola Vaamori lava a va tshama kona.
Kutani Vaisraele va suka kona, va tlhandluka hi ndlela leyi kongomaka eBaxani; hiloko Ogo hosi ya le Baxani ni mavuthu ya yena hinkwawo, va huma ku ya lwa ni Vaisraele le Edreyi.
Kambe HOSI Xikwembu xi ku ka Muxe: Mi nga n'wi chavi, hikuva mina HOSI ndzi n'wi nyiketile emavokweni ya n'wina, yena ni vanhu va yena hinkwavo, ni tiko ra yena. Mi ta n'wi endla leswi mi endleke Sihoni hosi ya Vaamori, loyi a a tshama eHexiboni.
Kutani va n'wi dlaya ni vana va yena ni vanhu va tiko ra yena hinkwavo, ku nga sali ni un'we wa mhamba; kutani va teka tiko ra yena.
Vaisraele va suka va famba, va ya gova erivaleni ra tiko ra Mowabu, entsungeni wa nambu wa Yordani, ku langutana ni muti wa Yeriko.
Balaka n'wana Siporo a a vonile hinkwaswo leswi Vaisraele va endleke Vaamori swona.
Hikokwalaho Vamowabu va biwa hi ripfalo, hikuva Vaisraele a va tele swinene; tiko hinkwaro ra Mowabu a ri nga tivi lexi ri nga ta xi endla hi ku chava Vaisraele.
Kutani Vamowabu va byela vakulukumba va le Midiyani, va ku: Ntshungu lowu wu ta hi tekela swilo hinkwaswo leswi hi nga na swona, ku fana ni loko tihomu ti nghenile ensin'wini ya mavele. Enkarhini wolowo, Balaka n'wana Siporo a a ri hosi ya tiko ra Mowabu.
Kutani a rhuma vanhu va ya vitana Balaama n'wana Beyori. Balaama a a tshama ePetoro, kusuhi ni nambu wa Yufrata etikweni ra Amava. Balaka ú va byerile leswaku va fika a ku: Ndzi ku tivisa leswaku ku ni ntshungu wa vanhu lava humaka le Egipta; wu govile wu langutana ni tiko ra mina; vanhu va kona va tele ngopfu.
Hi kombela leswaku u hatlisa u ta, u ta hi rhuketelela vona, hikuva va hi tlula hi matimba. Kumbexana loko wo va rhuketela, hi nga kota ku va hlula, hi va hlongola va huma laha tikweni ra hina, hikuva ndza swi tiva leswaku loyi u n'wi katekisaka, wa kateka, ni loyi u n'wi rhuketelaka, wa rhukaniwa.
Kutani vakulukumba va le Mowabu ni va le Midiyani va suka va ya eka Balaama va ri ni mali yo hakela vungoma bya yena, va fika va n'wi byela marito ya Balaka.
Kutani Balaama a ku ka vona: Xwanani vusiku bya namuntlha laha ka hina, mundzuku hi kona ndzi nga ta mi nyika nhlamulo leyi HOSI Xikwembu xi nga ta va xi ndzi byerile yona. Kutani varhangeri va tiko ra Mowabu va xwa eka Balaama.
Xikwembu xi ta eka Balaama, xi ku ka yena: Xana vanhu lava nga laha mutini wa wena i va mani xana?
Kutani Balaama a hlamula Xikwembu a ku ka xona: Vanhu lava va rhumiwile hi Balaka hosi ya Mowabu n'wana Siporo leswaku va ta eka mina va ta ku
‘Ndzi ku tivisa leswaku ku ni ntshungu wa vanhu lava humaka etikweni ra Egipta; ku tala ka vanhu lava ku siva ni dyambu; hi kombela leswaku u hatlisa u ta, u ta hi rhuketelela vona; kumbexana loko wo va rhuketela, hi nga kota ku lwa na vona, hi va hlongola va huma laha tikweni ra hina.’
Xikwembu xi ku ka Balaama: U nga tshuki u famba ni vanhu lava va rhumiweke; naswona vanhu lava u komberiwaka ku ya va rhuketela, u nga tshuki u va rhuketela, hikuva va katekisiwile.
Kuteloko ri xa, Balaama a pfuka a byela varhangeri lava rhumiweke hi Balaka, a ku ka vona: Tlhelelani ekarikwenu; HOSI Xikwembu xa ndzi alela ku famba na n'wina.
Varhangeri va le Mowabu va suka va famba va tlhelela eka Balaka, va fika va ku ka yena: Balaama ú arile ku vuya na hina.
Kutani Balaka a rhuma varhangeri van'wana lava tlulaka lavo rhanga hi ku tala ni ku chaviseka
va ya eka Balaama, va fika va ku ka yena: Balaka n'wana Siporo ú vula sweswo ú ri: ‘Ku nga vi na nchumu lexi xi ku sivelaka ku ta eka mina
hikuva ndzi vula ndzi tiyisile leswaku ndzi ta ku kurisa ngopfu; naswona xin'wana ni xin'wana lexi u nga ta ndzi byela leswaku ndzi xi endla, ndzi ta xi endla; ndza ku kombela, tana u ta ndzi rhuketelela vanhu lava!’
Kambe Balaama a hlamula varhumiwa va Balaka, a ku ka vona: Hambiloko Balaka a nga ndzi nyika yindlu ya yena yi tele hi silivhere ni nsuku, ndzi nga ka ndzi nga tluri xileriso xa HOSI Xikwembu xa mina, nikutsongo!
Sweswi ndzi kombela leswaku mi xwa vusiku bya namuntlha laha ka hina, hikuva ndza ha lava ku twa loko ku ri ni swin'wana leswi HOSI Xikwembu xi nga ndzi byelaka swona.
Kutani Xikwembu xi ta eka Balaama nivusiku, xi ku ka yena: Loko vavanuna lava va tele ku ku vitana, pfuka u famba na vona, kambe u fanele ku endla ntsena leswi ndzi nga ta ku lerisa swona.
Kutani Balaama a pfuka nimpundzu, a bohelela xitshamu embhongolweni ya yena ya ntswele, a yi gada a famba ni varhangeri va tiko ra Mowabu.
Ku famba ka Balaama swi hlundzukisile Xikwembu swinene, kutani ntsumi ya xona yi yima endleleni yi n'wi sivela. Balaama a a famba ni malandza ya yena mambirhi, a gadile mbhongolo.
Kutani mbhongolo yi vona ntsumi ya HOSI Xikwembu yi yimile endleleni, yi khomile fumu; mbhongolo yi hambuka yi nghena enhoveni, kambe Balaama a yi ba leswaku yi vuyela endleleni.
Kutani ntsumi ya HOSI Xikwembu yi ya yima exindledyaneni lexi hundzaka hi le xikarhi ka masimu va vhinya, lama biyeleriweke hi mahlampfu.
Loko mbhongolo yi vona ntsumi ya HOSI Xikwembu, yi manyukuta hi le xikarhi ka ntsumi na rihlampfu, kutani rihlampfu ri hala nenge wa Balaama, yena a tlhela a ba mbhongolo.
Ntsumi ya HOSI Xikwembu yi rhanga emahlweni, yi ya yima exivandleni lexi nga riki na ko manyukuta ha kona, matlhelo hinkwawo.
Kuteloko mbhongolo yi vona ntsumi ya HOSI, yo etlela ehansi. Kutani Balaama a kariha swinene, a bukutela mbhongolo hi nhonga.
Hiloko HOSI Xikwembu xi endla leswaku mbhongolo yi vulavula, kutani yi ku ka Balaama: Sweswi i ra vunharhu u ri karhi u ndzi bukutela! Xana ndzi ku dyohele yini ke?
Balaama a hlamula mbhongolo, a ku: Ndzi ku bela leswi u tlangaka hi mina. Loko a ndzo va ni fumu laha ndzi nga kona, a ndzi ta ku dlaya kunene!
Kutani mbhongolo yi ku ka Balaama: Xana a hi mina mbhongolo ya wena leyi u fambeke hi yona vutomi bya wena hinkwabyo ku ta fika namuntlha xana? Xana u tshama u ndzi vona ndzi endla mhaka yo fana ni leyi xana? Balaama a hlamula a ku: E-e!
Kutani HOSI Xikwembu xi endla leswaku Balaama a kota ku vona ntsumi ya xona leyi yimeke endleleni yi khomile fumu; kutani a korhama, a wela hansi hi mombo.
Kutani ntsumi ya HOSI Xikwembu yi ku ka yena: Sweswi mbhongolo leyi ya wena, u yi ba ra vunharhu; xana u yi bela yini xana? Tiva leswaku hi mina ndzi hingakanyaka tindlela ta wena, hikuva ti hambanile ni makungu ya mina.
Mbhongolo yona yi ndzi vonile, kutani yi hambuka endleleni kanharhu. Ndzi ku byela ndzi tiyisile leswaku loko a yo ka yi nga hambukanga, a ndzi ta va ndzi ku dlele, yona ndzi yi tshika yi hanya.
Kutani Balaama a ku ka ntsumi ya HOSI Xikwembu: Ndzi dyohile, hikuva a ndzi swi tivanga leswaku hi wena a wu ndzi sivela ndlela. Kutani sweswi, loko u vona leswaku ndzi endla leswi biheke, ndzi ta tlhelela endzhaku.
Ntsumi ya HOSI Xikwembu yi ku ka Balaama: Famba ni vavanuna lava; kambe u fanela ku vula ntsena marito lawa ndzi nga ta ku lerisa wona. Kutani Balaama a famba ni varhangeri lava rhumiweke hi Balaka.
Kuteloko Balaka a twa leswaku Balaama wa karhi wa ta, a huma a ya n'wi hlanganisa emutini wa Ara lowu nga kusuhi ni nambu wa Arinoni, wona ndzilekana wa tiko ra Mowabu.
Kutani Balaka a ku ka Balaama: Xana hikwalaho ka yini u nga tanga, loko ndzi rhumile vanhu va ta ku vitana ro sungula xana? Xana a wu ehleketa leswaku ndzi nge swi koti ku ku hakela ku ringana xana?
Balaama a ku ka Balaka: Hi leswi, ndzi tile ke! Kambe xana mina ndzi ni matimba yo tivulela xin'wana ni xin'wana lexi ndzi xi rhandzaka xana? E-e! Mina ndzi ta vula ntsena leswi Xikwembu xi nga ta ndzi byela swona.
Kutani Balaama a famba na Balaka, va ya fika eKiriyata-Husoti.
Balaka a tlhava tihomu ni tinyimpfu, a rhumela nyama yin'wana eka Balaama ni varhangeri lava a a ri na vona.
Hi siku leri tlhandlamaka, Balaka a tlhandluka na Balaama, a n'wi yisa eBamoto-Baali (hileswaku eSwitsungeni swa Baali), kutani Balaama a vona Vaisraele lava a va govile kusuhani.
Kutani Balaama a ku ka Balaka: Ndzi akele tialitari ta 7 kwala xivandleni lexi, u tlhela u tlhava tinkuzi ta 7 ni makhuna ya 7.
Balaka a endla hilaha Balaama a n'wi leriseke hakona, kutani yena na Balaama va humesa nkuzi yin'we ni khuna rin'we, eka alitari yin'wana ni yin'wana.
Kutani Balaama a ku ka Balaka: Sala u yimile kwala kusuhi ni magandzelo ya wena lawa u ma hiseke; mina ndza ha fambanyana; kumbexana HOSI Xikwembu xi ta ta xi ta hlangana na mina. Ndzi ta vuya ndzi ku byela hinkwaswo leswi xi nga ta ndzi kombisa swona. Kutani Balaama a suka a ya enhlohlorhini ya ntshava.
Hiloko Xikwembu xi hlangana na yena kona, yena a ku ka xona: Ndzi akile tialitari leta 7, ndzi tlhela ndzi humesa nkuzi yin'we ni khuna rin'we eka alitari yin'wana ni yin'wana.
Kavaloko HOSI Xikwembu xi hlamusela Balaama emakungu, kutani xi n'wi byela leswaku a tlhelela laha Balaka a a ri kona, a fika a vulavula hilaha a lerisiweke hakona.
Kutani Balaama a tlhelela laha a ku ri na Balaka, a n'wi kuma a yimile kusuhi ni magandzelo ya yena lawa a ma hiseke, a ri ni varhangeri va tiko ra Mowabu.
Kutani Balaka a ku ka Balaama: Xana i mhaka muni leyi u ndzi endlelaka yona xana? Ndzi ku vitanile leswaku u ta, u ta ndzi rhuketelela valala va mina, kambe wena wo fika u va katekisa ngopfu.
Balaama a hlamula a ku: Xana a ndzi fanelanga ku yingisa HOSI Xikwembu, ndzi vula leswi xi ndzi leriseke swona, xana?
Kutani Balaka a ku ku Balaama: Tana hi famba swin'we hi ya eka yin'wana ndhawu leyi u nga kotaka ku va languta u ri eka yona; a wu nga va voni hinkwavo, kambe u ta vona lava goveke kusuhi. U ndzi rhuketelela vona u ri kwale.
Balaka a yisa Balaama enhlohlorhini ya ntshava ya Pisga, laha ku vuriwaka Xivandla-xa-Varindzi, a fika a aka tialitari ta 7, a tlhela a humesa nkuzi yin'we ni khuna rin'we eka alitari yin'wana ni yin'wana.
Kutani Balaama a ku ka Balaka: Sala u yimile kwala kusuhi ni magandzelo ya wena lawa u ma hiseke; mina ndza ha ya lahaya, ndzi ya hlangana na HOSI Xikwembu.
Kutani HOSI Xikwembu xi hlangana na Balaama, xi n'wi hlamusela makungu, kutani xi n'wi byela leswaku a tlhelela laha Balaka a a ri kona, a ya vulavula hilaha a lerisiweke hakona.
Kavaloko Balaama a tlhelela laha a ku ri na Balaka, a n'wi kuma a yimile kusuhi ni magandzelo ya yena lawa a ma hiseke a ri ni varhangeri va tiko ra Mowabu. Kutani Balaka a ku ka Balaama: Xana HOSI Xikwembu xi te yini xana?
Kutani Balaka a ku ka Balaama: Leswi u alaka ku va rhuketela, ni ku va katekisa u nga va katekisi!
Kambe Balaama a hlamula Balaka a ku: Xana a ndzi ku byelanga, ndzi ku: ‘Ndzi ta endla hinkwaswo leswi Xikwembu xi nga ta ndzi byela swona’ xana?
Kutani Balaka a ku ka Balaama: Sweswi tana, ndzi ku yisa eka yin'wana ndhawu, kumbexana Xikwembu xi ta swi tsakela leswaku u ndzi rhuketelela vona u ri kwale.
Kutani Balaka a yisa Balaama enhlohlorhini ya ntshava ya Peyori, leyi langutaneke ni mananga.
Balaama a ku ka Balaka: Ndzi akele tialitari ta 7 kwala xivandleni lexi, u tlhela u tlhava tinkuzi ta 7 ni makhuna ya 7.
Kutani Balaka a endla hilaha Balaama a n'wi leriseke hakona, a humesa nkuzi yin'we ni khuna rin'we eka alitari yin'wana ni yin'wana.
Balaama ú swi vonile leswaku ku katekisa Vaisraele swi tsakisa Xikwembu; hikokwalaho a nga ha fambanga a lava swa vungoma bya yena, kambe ú lo languta etlhelo ra le mananga.
Loko Balaama a tlakusa mahlo, a vona Vaisraele va govile hi ku ya hi tinyimba ta vona; kutani a xikeriwa hi moya wa Xikwembu
Kavaloko Balaka a hlundzukela Balaama, a sungula ku ntlokola-ntlokola, a ku ka yena: Ndzi ku vitanile leswaku u ta, u ta ndzi rhuketelela valala va mina; kambe sweswi i ra vunharhu u ri karhi u va katekisa.
Kutani sweswi, hatlisa u tlhelela ekarikwenu; a ndzi te ndzi ta ku kurisa swinene, kambe HOSI Xikwembu xi ku tsonisile ku kurisiwa hi mina.
Balaama a ku ka Balaka: Xana vanhu lava u va rhumeke ku ta ndzi vitana, a ndzi va byelanga xana, ndzi ku
‘Hambiloko Balaka a nga ndzi nyika yindlu ya yena yi tele hi silivhere ni nsuku, ndzi nga ka ndzi nga tluri xileriso xa HOSI Xikwembu nikutsongo, ndzi tiendlela leswi ndzi swi rhandzaka!’ Mina ndzi vula ntsena leswi HOSI Xikwembu xi swi vulaka.
Kutani sweswi ndzi fanele ku tlhelela ekarikwerhu; kambe loko ndzi nga si suka, tana ndzi ta ku tivisa leswi vanhu lava va nga ta swi endla eka vanhu va ka n'wina, eminkarhini leyi taka.
Kutani Balaama a suka, a timukela; na yena Balaka a khoma ndlela ya yena a famba.
Enkarhini lowu Vaisraele a va govile eXitimi, vavanuna va sungurile ku tsutsuma-tsutsuma ni vavasati va tiko ra Mowabu.
Vavasati lava a va hamba va rhamba vavanuna va Israele etimhambeni ta swikwembu swa Vamowabu, kutani vavanuna lava va dya leswi humeseriwaka swikwembu, va tlhela va nkhinsamela swikwembu swa kona.
Hi ndlela leyi, Vaisraele va tinyiketa ku tirhela xikwembu xa Baali xa le Peyori. Kutani HOSI Xikwembu xi karihela Vaisraele
xi ku ka Muxe: Teka varhangeri hinkwavo va Vaisraele, u ya ndzi hayekela vona, va fa va ri karhi va voniwa hi un'wana ni un'wana, leswaku vukari bya mina byi ta ka byi nga hisi Vaisraele.
Kutani Muxe a byela vaavanyisi va Israele, a ku: Un'wana ni un'wana a a dlaye vavanuna va ka vona lava tinyiketeke ku tirhela xikwembu xa Baali xa le Peyori.
Loko Vaisraele va ri karhi va rila enyangweni ya Ntsonga lowo Hlawuleka, un'wana wa vona a vuya ni wansati wa Mumidiyani, a fika a nghena na yena emutini wa yena, a ri karhi a voniwa hi Muxe ni ntshungu hinkwawo wa Vaisraele.
Ntukulu wa muprista Aroni, Finiyasi n'wana Eliyazara, ú te loko a vona mhaka leyi, a suka laha ntshungu a wu ri kona a khomile tlhari
a landza wanuna loyi wa Muisraele, a ya nghena endlwini ya le xikarhi, a fika a n'wi tlhava ni wansati, a va katsa swin'we. Hi ndlela leyi, Vaisraele va va va ponile ntungu.
Hambiswiritano, ntungu wa kona a wu dlayile vanhu va 24 000.
Kutani HOSI Xikwembu xi ku ka Muxe
Ntukulu wa muprista Aroni, Finiyasi n'wana Eliyazara, ú ponisile Vaisraele evukarini bya mina, hikuva ú lavile leswaku ku gandzeriwa mina ntsena, hikokwalaho a ndzi va herisanga.
Kutani n'wi byele leswaku ndzi veka emavokweni ya yena ntwanano wa mina lowu tisaka ku rhula
hikwalaho ka ntwanano lowu, yena ni vatukulu va yena va ta va vaprista hilaha ku nga heriki, hikuva yena Finiyasi ú lavile leswaku ku gandzeriwa mina Xikwembu xa yena ntsena, a tlhela a basisa Vaisraele enandzwini wa vona.
Vito ra wanuna wa Muisraele loyi a dlayiweke ni wansati wa Mumidiyani, a va ku i Zimri n'wana Salu; Zimri a a ri nhloko ya ndyangu wun'wana wa va ka Simiyoni.
Vito ra wansati wa Mumidiyani loyi a dlayiweke, a va ku i Kozibi n'wana Suru; Suru a a ri nhloko ya ndyangu wa nyimba yin'wana etikweni ra Midiyani.
Kutani HOSI Xikwembu xi ku ka Muxe
Yelani Vamidiyani, mi ya va dlaya
hikuva va tile ka n'wina hi mano layo biha, va mi kanganyisa ha wona, etimhakeni leti humeleleke le Peyori, ni le mhakeni ya makwavo wa vona Kozibi, n'wana wa murhangeri wa le Midiyani, loyi a dlayiweke enkarhini wa ntungu wa le Peyori.
Loko ntungu wu herile, HOSI Xikwembu xi byela Muxe na muprista Eliyazara n'wana Aroni, xi ku
Hlayani ntsengo wa Vaisraele hinkwavo hi mindyangu ya vona; mi hlaya hinkwavo lava ringaneke ku hloma matlhari, va malembe ya 20 ni ku tlula.
Kutani Muxe na muprista Eliyazara va vulavula ni Vaisraele erivaleni ra tiko ra Mowabu, kusuhi ni nambu wa Yordani, ku langutana ni muti wa Yeriko
Vaisraele lava humeke etikweni ra Egipta hi lava
Mindyangu ya vana va Rhuveni, yena mativula ya Yakobo, hi leyi: Wa ka Hanoko, ni wa ka Palu
ni wa ka Hesironi, ni wa ka Karimi.
Hi yona mindyangu ya va ka Rhuveni; ntsengo wa vona a wu ri 43 730.
N'wana Palu a a ri Eliyabu
vana va Eliyabu a va ri Nemuwele na Datani na Abirama. (Datani na Abirama hi vona lava va rhambeke ntshungu wa Vaisraele, enkarhini lowu va pfukeke Muxe na Aroni; naswona, loko vanghana va Kora va sandza HOSI Xikwembu, na vona a va ri kona.
Hi vona lava misava yi nga pfuleka yi va mita, yi mita na Kora, a fa siku rin'we ni vanghana va yena, va nga vavanuna va 250 lava hisiweke hi ndzilo, kutani vanhu lava va hundzuka xihlambanyiso
loko va ri vana va Kora vona a va fanga.)
Mindyangu ya vana va Simiyoni hi leyi: Wa ka Newuwele, ni wa ka Yamini, ni wa ka Yakini
ni wa ka Zera, ni wa ka Xawulu.
Va ka Simiyoni ni mindyangu ya vona a va ri 22 200.
Mindyangu ya vana va Gadi hi leyi: Wa ka Sefoni, ni wa ka Hagi, ni wa ka Xuni
ni wa ka Ozini, ni wa ka Eri
ni wa ka Arodi, ni wa ka Areli.
Hi yona mindyangu ya va ka Gadi; ntsengo wa vona a wu ri 40 500.
Exikarhi ka vana va Yuda, ku lovile vambirhi, Ere na Onani, loko va ha ri etikweni ra Kanana.
Mindyangu ya vana va Yuda lavan'wana hi leyi: Wa ka Xela, ni wa ka Perese, ni wa ka Zera.
Mindyangu ya vana va Perese hi leyi: Wa ka Hesironi, ni wa ka Hamula.
Hi yona mindyangu ya va ka Yuda; ntsengo wa vona a wu ri 76 500.
Mindyangu ya vana va Isakara hi leyi: Wa ka Tola, ni wa ka Puvha
ni wa ka Yaxubu, ni wa ka Ximroni.
Hi yona mindyangu ya va ka Isakara; ntsengo wa vona a wu ri 64 300.
Mindyangu ya vana va Zebuloni hi leyi: Wa ka Seredi, ni wa ka Elone, ni wa ka Yahaliele.
Hi yona mindyangu ya va ka Zebuloni; ntsengo wa vona a wu ri 60 500.
Mindyangu ya vana va Yosefa hi leyi: Wa ka Manase ni wa ka Efrayimi.
Mindyangu ya va ka Manase hi leyi: Wa ka Makiri, ni wa ka Giliyadi n'wana Makiri.
Mindyangu ya vana va Giliyadi hi leyi: Wa ka Iyezere, ni wa ka Heleke
ni wa ka Asiriele, ni wa ka Xikeme
ni wa ka Xemida, ni wa ka Hefere.
Selofihada n'wana Hefere a a nga ri na vana va xinuna, kambe a a ri ni va xisati ntsena, mavito ya vona ma nga lawa: Mahela, na Nowa, na Hogila, na Milika, na Tirisa.
Hi yona mindyangu ya va ka Manase; ntsengo wa vona a wu ri 52 700.
Mindyangu ya vana va Efrayimi hi leyi: Wa ka Xutela, ni wa ka Bekere, ni wa ka Tahani.
Eka Xutela a ku ri ni ndyangu wa n'wana wa yena Erani.
Lava hi vona vana va Yosefa ni vatukulu va yena.
Mindyangu ya vana va Benjamini hi leyi: Wa ka Bela, ni wa ka Axibele, ni wa ka Ahirama
ni wa ka Xefufama, ni wa ka Hufamu.
Bela a a ri ni vana vambirhi, Aridi na Naamani, lava a va ri ni mindyangu ya vona.
Hi yona mindyangu ya va ka Benjamini; ntsengo wa vona a wu ri 45 600.
Eka Dani a ku ri ni ndyangu wa n'wana wa yena Xuhamu.
Ntsengo wa va ka Xuhamu hinkwavo a wu ri 64 400.
Mindyangu ya vana va Asere hi leyi: Wa ka Imina, ni wa ka Ixivha, ni wa ka Beriya.
Mindyangu ya vana va Beriya hi leyi: Wa ka Hebere, ni wa ka Malikiele.
Vito ra n'wana wa Asere wa xisati a va ku i Sera.
Hi yona mindyangu ya va ka Asere; ntsengo wa vona a wu ri 53 400.
Mindyangu ya vana va Neftali hi leyi: Wa ka Yahasele, ni wa ka Guni
ni wa ka Yesere, ni wa ka Xileme.
Hi yona mindyangu ya va ka Neftali; ntsengo wa vona a wu ri 45 400.
Ntsengo wa Vaisraele hinkwavo lava hlayiweke a wu ri 601 730.
HOSI Xikwembu xi ku ka Muxe
Vanhu lava va ta averiwa tiko leri ri nga ta va ndzhaka ya vona hi ku landza ntsengo wa mavito ya vona.
Nyimba leyi nga ni vanhu vo tala, u ta yi nyika xiphemu lexikulu ku va ndzhaka ya yona, kasi nyimba leyi nga ni vanhu vatsongo u ta yi nyika xiphemu xitsongo. Nyimba yin'wana ni yin'wana yi ta kuma ndzhaka ya yona hi ku landza ntsengo wa vanhu va yona.
Loko va averiwa tiko, ku ta tirhisiwa vuhlolotwana; va ta nyikiwa ndzhaka ya vona hi ku landza tinyimba ta ka vona.
Ndzhaka leyi ya vona va ta averiwa yona hi vuhlolotwana, hi ku landza vukulu bya tinyimba.
Mindyangu ya va ka Levhi hi leyi: Wa ka Gerixoni, ni wa ka Kohata, ni wa ka Merari.
Mindyangu yin'wana ya va ka Levhi hi leyi: Wa ka Libini, ni wa ka Hebroni, ni wa ka Maheli, ni wa ka Muxi, ni wa ka Kora. Kohata i tata wa Amirama.
Vito ra nsati wa Amirama a va ku i Yokebedi, N'wa-Levhi, loyi a velekiweke le Egipta. Amirama na Yokebedi hi vona vatswari va Aroni na Muxe na makwavo wa vona Meriyamu.
Aroni ú velekile Nadabu na Abihu na Eliyazara na Itamara.
Kambe Nadabu na Abihu va file endzhaku ka loko va humeserile HOSI Xikwembu gandzelo hi ndzilo lowu nga riki wona.
Ntsengo wa Valevhi wu kumeke wu ri 23 000, loko ku hlayiwa va xinuna va n'hweti yin'we ni ku tlula; ntsengo wa vona a wu katsiwanga ni wa Vaisraele lavan'wana, hikuva a va averiwanga leswi nga ta va ndzhaka ya vona.
Lava hi vona Vaisraele lava nga hlayiwa hi Muxe na muprista Eliyazara erivaleni ra tiko ra Mowabu, kusuhi ni nambu wa Yordani, ku langutana ni muti wa Yeriko.
Exikarhi ka vona a ku vanga ni munhu ni un'we loyi a a ri kona loko Muxe na muprista Aroni va hlaya Vaisraele emananga ya Sinayi
hikuva HOSI Xikwembu a xi vurile leswaku hinkwavo ka vona va ta fela emananga. Kutani a ku ponanga ni un'we wa vona, ehandle ka Kalebe n'wana Yefune, na Yoxuwa n'wana Nuni ntsena.
Selofihada n'wana Hefere wa Giliyadi wa Makiri wa Manase wa Yosefa, a a ri ni vana va xisati ntsena, va nga lava: Mahela, na Nowa, na Hogila, na Milika, na Tirisa.
Siku rin'wana va ya yima emahlweni ka Muxe na muprista Eliyazara, ni varhangeri, ni ntshungu hinkwawo, enyangweni ya Ntsonga lowo Hlawuleka, va ku
Tata wa hina ú fele emananga a nga ri na vana va xinuna; a a nga ri kona exikarhi ka vanghana va Kora lava nga hlengeletana va sandza HOSI Xikwembu; yena ú lo fela swidyoho swa yena ntsena.
Xana leswi tatana a pfumalaka vana va xinuna, vito ra ndyangu wa yena ri ta nyamalalela makumu xana? Hi nyikeni misava leyi nga ta va ya hina exikarhi ka va ka hina.
Kutani Muxe a hundzisela mhaka ya vona eka HOSI Xikwembu.
Hiloko HOSI Xikwembu xi ku ka Muxe
Mhaka leyi vana va Selofihada va yi vulaka, ya twala: u fanele ku va avela misava leyi yi nga ta va ndzhaka ya vona, exikarhi ka va ka vona; u tlhela u va nyika leswi tata wa vona a feke a swi siya.
Kutani u byela Vaisraele, u ku: ‘Loko wanuna a lova a nga ri na n'wana wa xinuna, ndzhaka ya yena mi ta yi nyika n'wana wa yena wa xisati.
Loko a nga ri na n'wana wa xisati, ndzhaka ya yena mi ta yi nyika vamakwavo wa yena va xinuna.
Loko a nga ri na vamakwavo va xinuna, ndzhaka ya yena mi ta yi nyika vamakwavo va tata wa yena.
Loko tata wa mufi a nga ri na vamakwavo, ndzhaka yi ta nyikiwa un'wana wa va ka vona, yi va ya yena.’ Mhaka leyi yi ta va nawu lowu nga ta boha eka Vaisraele, hilaha mina HOSI ndzi ku lerisaka hakona, wena Muxe.
HOSI Xikwembu xi ku ka Muxe: Tlhandlukela entshaveni leyi ya Abarimi, u vona tiko leri ndzi ri nyikeke Vaisraele.
Kutaku loko u ri vonile, u ta tifela u landza vatata wa wena, u fana ni makwenu Aroni
hikuva a mi ndzi tshembanga loko mi ri emananga ya Sini, nkarhi lowu ntshungu wu nga ndzi sandza le Meriba, kutani mi arile ku va komba matimba ya mina layo hlawuleka. (Meriba i xihlovo xa mati le Kadexe, emananga ya Sini.)
Muxe a ku ka HOSI Xikwembu
We HOSI, Xikwembu xa swilo hinkwaswo leswi hanyaka, hlawula wanuna loyi a nga ta fambisa ntshungu lowu
a rhangela mavuthu ni ku ma letela loko ma ya enyimpini, ni loko ma vuya. Hi ndlela leyi, ntshungu wa wena HOSI a wu nga fani ni ntlhambi wa tinyimpfu leti pfumalaka murisi.
Kutani HOSI Xikwembu xi ku ka Muxe: Vitana Yoxuwa n'wana Nuni, u n'wi tlhandleka mavoko, hikuva i wanuna loyi Moya wu nga eka yena.
U ta n'wi yimisa emahlweni ka muprista Eliyazara ni ntshungu hinkwawo, u n'wi veka entirhweni va ri karhi va swi vona.
U ta n'wi pfumelela ku tirha mintirho yin'wana leyi tirhiwaka hi wena ntsena, leswaku ntshungu wa Vaisraele wu ta n'wi yingisa.
Yoxuwa ú ta pfuniwa hi muprista Eliyazara loyi a nga ta n'wi vutisela timhaka eka mina HOSI, hi ku tirhisa ‘Urimi’. Muprista hi yena la nga ta letela mavuthu leswaku ma ya enyimpini, kumbe ma nga yi; Yoxuwa ni ntshungu hinkwawo va ta yingisa yena.
Muxe a endla hilaha HOSI Xikwembu xi n'wi leriseke hakona; a vitana Yoxuwa, a ya n'wi yimisa emahlweni ka muprista Eliyazara ni ntshungu hinkwawo
kutani a n'wi tlhandleka mavoko, a n'wi veka entirhweni hilaha HOSI Xikwembu xi leriseke hakona.
HOSI Xikwembu xi ku ka Muxe
Byela Vaisraele leswaku va hamba va ndzi humesela swakudya swa magandzelo lama hisiwaka hi nkarhi wa kona, naswona swi va leswi ku nun'hwela ka swona ku nga ta ndzi tsakisa.
U ta va byela leswaku siku rin'wana ni rin'wana hilaha ku nga heriki, va ta tlhava swinyimpfana swimbirhi swa makhuna swa lembe rin'we leswi nga solekiki, va ndzi humesela magandzelo lama hisiwaka
va ta humesa xinyimpfana xin'we nimixo, xin'wana namadyambu.
Va ta tlhela va humesa ni xintewana xin'we xa mapa lamanene lama pfanganyisiweke ni xikhudza xin'we xa mafurha layo tenga.
Lawa i magandzelo lama hisiwaka ya siku rin'wana ni rin'wana, lawa va ndzi humeseleke wona ro sungula entshaveni ya Sinayi; ku nun'hwela ka wona ka ndzi tsakisa mina HOSI.
Eka magandzelo lawa, xinyimpfana xin'wana ni xin'wana xi humesiwa ni jomela rin'we ra vhinyo leyo bava ya magandzelo; vhinyo leyi ya magandzelo, va fanele ku ndzi humesela yona mina HOSI, hi ku yi chela exivandleni lexo hlawuleka.
Xinyimpfana lexin'wana, va ta xi humesa namadyambu, xi ri ni mapa ya xona ni vhinyo ya xona, ku fana ni swa nimixo; ma ta va magandzelo lama hiseriwaka mina HOSI, lawa ku nun'hwela ka wona ku nga ta ndzi tsakisa.
Hi siku ra Savata, va fanele ku ndzi humesela swinyimpfana swimbirhi swa makhuna swa lembe rin'we leswi nga solekiki; va humesa ni swintewana swimbirhi swa mapa lamanene lama pfanganyisiweke ni mafurha, va humesa ni vhinyo ya gandzelo ra kona.
Leri i gandzelo leri fanelaka ku hisiwa siku rin'wana ni rin'wana ra Savata, ehandle ka magandzelo lama hisiwaka, lama humesiwaka ni vhinyo ya wona masiku hinkwawo.
Hi siku ro sungula ra n'hweti yin'wana ni yin'wana, va ta ndzi tlhavela swinkuzana swimbirhi mina Hosi, ni khuna rin'we, ni swinyimpfana swa 7 swa xinuna swa lembe rin'we leswi nga solekiki; va ndzi humesela magandzelo lama hisiwaka.
Nkuzi yin'wana ni yin'wana va ta yi humesa ni xitshatshana xin'we xa mapa lamanene lama pfanganyisiweke ni mafurha, kasi khuna va ta ri humesa ni swintewana swimbirhi swa mapa lamanene, lama pfanganyisiweke ni mafurha.
Xinyimpfana xin'wana ni xin'wana va ta xi humesa ni xintewana xin'we xa mapa lamanene lama pfanganyisiweke ni mafurha. Hi wona magandzelo lama hisiwaka, lawa ku nun'hwela ka wona ku nga ta ndzi tsakisa mina HOSI.
Eka magandzelo lawa, nkuzi yin'we yi ta humesiwa ni xikhuwana xin'we xa vhinyo, khuna ri ta humesiwa ni jomela rin'we ni hafu; kasi xinyimpfana xin'wana ni xin'wana xi ta humesiwa ni jomela rin'we ra vhinyo. Hi wona magandzelo lama hisiwaka, lama nga ta humesiwa n'hweti yin'wana ni yin'wana lembe ri kondza ri hela.
Va ta tlhela va tlhava xiphongho, va ndzi humesela mhamba yo susa swidyoho; gandzelo leri ri fanele ku humesiwa ehandle ka magandzelo lama hisiwaka, lama humesiwaka ni vhinyo ya wona masiku hinkwawo.
Hi siku ra vu-14 ra n'hweti yo sungula, ku ta va ni nkhuvo wa Paseka wo tlangela mina HOSI.
Kutani hi siku ra vu-15 ra n'hweti leyi, ku ta sungula Nkhuvo wa Xinkwa lexo-ke-comela lowu nga ta dyiwa masiku ya 7.
Hi siku ro sungula ra nkhuvo lowu, Vaisraele va fanele ku hlengeletana va gandzela mina HOSI; va nga tshuki va tirha ntirho ni wun'we lowu tikaka
kambe, hi siku rero, va fanele ku ndzi humesela magandzelo lama hisiwaka; va ta tlhava swinkuzana swimbirhi, ni khuna rin'we, ni swinyimpfana swa xinuna swa 7 swa lembe rin'we; va fanele ku vona leswaku swifuwo leswi swi va leswi nga solekiki.
Eka magandzelo lawa, nkuzi va fanele ku yi humesa ni xirhundzu xa mapa lamanene lama pfanganyisiweke ni mafurha; khuna rona va ta ri humesa ni xitshatshana xin'we
kasi swinyimpfana leswa 7, xin'wana ni xin'wana va ta xi humesa ni xintewana xin'we xa mapa lawa.
Va ta tlhela va tlhava xiphongho xin'we, va humesa mhamba yo susa swidyoho, leswaku va ta basisiwa.
Magandzelo lawa hinkwawo, ma fanele ku humesiwa ehandle ka magandzelo lama hisiwaka ya nimixo, lama nga ya masiku hinkwawo.
Hi ndlela yoleyo, siku rin'wana ni rin'wana ra vhiki rolero, va ta humesa swakudya swa magandzelo leswi hisiwaka, leswi ku nun'hwela ka swona ku nga ta ndzi tsakisa mina HOSI; swi ta humesiwa ehandle ka magandzelo lama hisiwaka ya masiku hinkwawo ni vhinyo ya wona.
Hi siku ra vu-7, va fanele ku hlengeletana va gandzela mina HOSI, va nga tshuki va tirha ntirho ni wun'we lowu tikaka.
Hi siku ra Nkhuvo wa Ntshovelo (hileswaku Nkhuvo wa Mavhiki), ri nga siku leri va ndzi humeselaka ha rona leswi va nga ta rhanga va swi tshovela, va fanele ku hlengeletana va ndzi gandzela mina HOSI; va nga tshuki va tirha ntirho ni wun'we lowu tikaka
kambe va fanele ku ndzi humesela magandzelo lama hisiwaka, lawa ku nun'hwela ka wona ku nga ta ndzi tsakisa mina HOSI. Va ta tlhava swinkuzana swimbirhi, ni khuna rin'we, ni swinyimpfana swa xinuna swa 7 swa lembe rin'we.
Va ta humesa ni mapa ya kona lamanene lama pfanganyisiweke ni mafurha; nkuzi yin'wana ni yin'wana va ta yi humesa ni xirhundzu xin'we, khuna rona va ta ri humesa ni xitshatshana
kasi swinyimpfana leswa 7, xin'wana ni xin'wana va ta xi humesa ni xintewana xin'we.
Va ta tlhela va tlhava ni xiphongho, xi va mhamba yo va basisa.
Magandzelo lawa ma fanele ku humesiwa ni vhinyo ya wona, ehandle ka magandzelo lama hisiwaka ya masiku hinkwawo ni mapa ya wona; va fanele ku vona leswaku swifuwo swa kona swi va leswi nga solekiki.
Hi siku ro sungula ra n'hweti ya vu-7, Vaisraele va fanele ku hlengeletana va gandzela mina HOSI; va nga tshuki va tirha ntirho ni wun'we lowu tikaka. Siku rero ri ta va siku ra vona ro ba timhalamhala.
Hi siku ra kona, va fanele ku humesa magandzelo lama hisiwaka, lawa ku nun'hwela ka wona ku nga ta ndzi tsakisa mina HOSI. Va ta tlhava xinkuzana xin'we, ni khuna rin'we, ni swinyimpfana swa 7 swa xinuna swa lembe rin'we leswi nga solekiki.
Eka magandzelo lawa, nkuzi va fanela ku yi humesa ni xitshatshana xin'we xa mapa lamanene lama pfanganyisiweke ni mafurha; khuna rona, va ta ri humesa ni swintewana swimbirhi swa mapa.
Kasi swinyimpfana leswa 7, xin'wana ni xin'wana va ta xi humesa ni xintewana xin'we xa mapa ya kona.
Va ta tlhela va tlhava ni xiphongho, xi va mhamba yo va basisa.
Magandzelo lama hisiwaka lawa, va ta ma humesa ehandle ka magandzelo ya siku ra ku tshama ka n'weti ni mapa ya wona; naswona ma ta humesiwa ehandle ka magandzelo ya masiku hinkwawo ni mapa ya wona ni vhinyo ya wona, hi ku landza milawu ya wona; kutani ku nun'hwela ka wona ku ta ndzi tsakisa mina HOSI.
Hi siku ra vukhume ra n'hweti leyi ya vu-7, va fanele ku hlengeletana va ndzi gandzela mina HOSI, va titsona swakudya, va nga tirhi ni ntirho ni wun'we
kambe hi siku rero, va fanele ku ndzi humesela magandzelo lama hisiwaka lawa ku nun'hwela ka wona ku nga ta ndzi tsakisa: Va ta tlhava xinkuzana xin'we, ni khuna rin'we, ni swinyimpfana swa 7 swa xinuna swa lembe rin'we leswi nga solekiki.
Va ta humesa ni mapa ya kona lamanene lama pfanganyisiweke ni mafurha; nkuzi va ta yi humesa ni xitshatshana xin'we, khuna rona va ta ri humesa ni swintewana swimbirhi
kasi swinyimpfana leswa 7, xin'wana ni xin'wana va ta xi humesa ni xintewana xin'we xa mapa lawa.
Va ta tlhava ni xiphongho xin'we xo basisa lava tinyamiseke, ehandle ka xiphongho xa mhamba yo susa swidyoho; naswona va ha ta humesa magandzelo ya masiku hinkwawo, ni mapa ya wona ni vhinyo ya wona.
Hi siku ra vu-15 ra n'hweti yoleyi ya vu-7, va fanele ku hlengeletana va ndzi gandzela mina HOSI; va nga tshuki va tirha ntirho ni wun'we lowu tikaka, kambe va fanele ku sungula nkhuvo lowu wu nga ta teka masiku ya 7, va tlangela mina HOSI.
Hi siku rero, va ta humesa magandzelo lama hisiwaka lawa ku nun'hwela ka wona ku nga ta ndzi tsakisa mina HOSI. Va ta tlhava swinkuzana swa 13, ni makhuna mambirhi, ni swinyimpfana swa 14 swa xinuna swa lembe rin'we, swifuwo leswi hinkwaswo swi va leswi nga solekiki.
Va ta humesa ni mapa ya kona lamanene lama pfanganyisiweke ni mafurha; yin'wana ni yin'wana ya tinkuzi leta 13, va ta yi humesa ni xitshatshana xin'we; rin'wana ni rin'wana ra makhuna lamambirhi, va ta ri humesa ni swintewana swimbirhi
kasi swinyimpfana leswa 14, xin'wana ni xin'wana va ta xi humesa ni xintewana xin'we xa mapa lawa.
Va ta tlhava ni xiphongho xin'we xa mhamba yo susa swidyoho, ehandle ka magandzelo lama hisiwaka ya masiku hinkwawo, ni mapa ya wona ni vhinyo ya wona.
Hi siku ra vumbirhi, va ta tlhava swinkuzana swa 12, ni makhuna mambirhi, ni swinyimpfana swa 14 swa xinuna swa lembe rin'we leswi nga solekiki
swifuwo leswi swi ta humesiwa ni mapa ya magandzelo ni vhinyo ya wona, hi ku ya hi mimpimo ya kona leyi vekiweke.
Va ta tlhava ni xiphongho xin'we xa mhamba yo susa swidyoho, ehandle ka magandzelo lama hisiwaka ya masiku hinkwawo, ni mapa ya wona ni vhinyo ya wona.
Hi siku ra vunharhu, va ta tlhava tinkuzi ta 11, ni makhuna mambirhi, ni swinyimpfana swa 14 swa xinuna swa lembe rin'we leswi nga solekiki
swifuwo leswi swi ta humesiwa ni mapa ya magandzelo ni vhinyo ya wona, hi ku ya hi mimpimo ya kona leyi vekiweke.
Va ta tlhava ni xiphongho xin'we xa mhamba yo susa swidyoho, ehandle ka magandzelo lama hisiwaka ya masiku hinkwawo, ni mapa ya wona ni vhinyo ya wona.
Hi siku ra vumune, va ta tlhava tinkuzi ta khume, ni makhuna mambirhi, ni swinyimpfana swa 14 swa xinuna swa lembe rin'we leswi nga solekiki
swifuwo leswi swi ta humesiwa ni mapa ya magandzelo ni vhinyo ya wona, hi ku ya hi mimpimo ya kona leyi vekiweke.
Va ta tlhava ni xiphongho xin'we xa mhamba yo susa swidyoho, ehandle ka magandzelo lama hisiwaka ya masiku hinkwawo, ni mapa ya wona ni vhinyo ya wona.
Hi siku ra vuntlhanu, va ta tlhava tinkuzi ta 9, ni makhuna mambirhi, ni swinyimpfana swa 14 swa xinuna swa lembe rin'we leswi nga solekiki
swifuwo leswi swi ta humesiwa ni mapa ya magandzelo ni vhinyo ya wona, hi ku ya hi mimpimo ya kona leyi vekiweke.
Va ta tlhava ni xiphongho xin'we xa mhamba yo susa swidyoho, ehandle ka magandzelo lama hisiwaka ya masiku hinkwawo, ni mapa ya wona ni vhinyo ya wona.
Hi siku ra vu-6, va ta tlhava tinkuzi ta 8, ni makhuna mambirhi, ni swinyimpfana swa 14 swa xinuna swa lembe rin'we leswi nga solekiki
swifuwo leswi swi ta humesiwa ni mapa ya magandzelo ni vhinyo ya wona, hi ku ya hi mimpimo ya kona leyi vekiweke.
Va ta tlhava ni xiphongho xin'we xa mhamba yo susa swidyoho, ehandle ka magandzelo lama hisiwaka ya masiku hinkwawo, ni mapa ya wona ni vhinyo ya wona.
Hi siku ra vu-7, va ta tlhava tinkuzi ta 7, ni makhuna mambirhi, ni swinyimpfana swa 14 swa xinuna swa lembe rin'we leswi nga solekiki
swifuwo leswi swi ta humesiwa ni mapa ya magandzelo ni vhinyo ya wona, hi ku ya hi mimpimo leyi vekiweke.
Va ta tlhava ni xiphongho xin'we xa mhamba yo susa swidyoho, ehandle ka magandzelo lama hisiwaka ya masiku hinkwawo, ni mapa ya wona ni vhinyo ya wona.
Hi siku ra vu-8, va fanele ku hlengeletana va ndzi gandzela mina HOSI; va nga tshuki va tirha ntirho ni wun'we lowu tikaka
kambe va fanele ku humesa magandzelo lama hisiwaka lawa ku nun'hwela ka wona ku nga ta ndzi tsakisa mina HOSI. Va ta tlhava nkuzi yin'we, ni khuna rin'we, ni swinyimpfana swa 7 swa xinuna swa lembe rin'we leswi nga solekiki
swifuwo leswi swi ta humesiwa ni mapa ya magandzelo ni vhinyo ya wona, hi ku ya hi mimpimo ya kona leyi vekiweke.
Va ta tlhava ni xiphongho xin'we xa mhamba yo susa swidyoho, ehandle ka magandzelo lama hisiwaka ya masiku hinkwawo, ni mapa ya wona ni vhinyo ya wona.
Leswi hi swona leswi va fanelaka ku ndzi humesela swona mina HOSI, eminkhubyeni ya vona leyi vekiweke, loko va humesa magandzelo lama hisiwaka ni mapa ya wona ni vhinyo ya wona, ni loko va humesa magandzelo ya xinakulobye; loko ma ri magandzelo ya ku tiboha hi ku hlambanya, ni lawa munhu a ma humesaka hi ku titwa, wona ma le tlhelo.
Kutani Muxe a byela Vaisraele hinkwaswo hilaha HOSI Xikwembu xi n'wi leriseke hakona.
Muxe a byela varhangeri va tinyimba ta Israele, a ku ka vona: Leswi HOSI Xikwembu xi leriseke swona hi leswi
Loko wanuna a tshembisa HOSI Xikwembu ku xi endlela swin'wana, kumbe loko a tiboha hi ku hlambanya leswaku ú ta titsona swin'wana, ú fanele ku hetisa leswi a swi vuleke, a endla hilaha a vuleke hakona a nga siyi nchumu.
Loko nhwanyana loyi a nga si tekiwaka a tshembisa HOSI Xikwembu ku xi endlela swin'wana, ni loko a tiboha hi ku hlambanya leswaku ú ta titsona swin'wana
kutani tata wa yena a swi twa, kambe a nga vuli nchumu, nhwanyana loyi ú fanele ku endla hinkwaswo leswi a swi tshembiseke ni leswi a tiboheke ku titsona swona.
Kambe loko tata wa yena a swi twa, kutani a n'wi arisa siku rero, nhwanyana loyi a nga fanelanga ku endla leswi a tshembiseke swona ni leswi a tiboheke ku titsona swona; HOSI Xikwembu xi ta n'wi rivalela, hikuva ú ta va a aleriwile hi tata wa yena.
Nkarhi wun'wana nhwanyana loyi a nga tekiwa a nga si hetisa leswi a tshembiseke ku swi endla, kumbe swin'wana leswi a nga tiboha swona hi xihatla.
Loko nuna wa yena a swi twa, kambe a nga vuli nchumu siku rero, nhwanyana loyi ú ta fanela ku endla leswi a swi tshembiseke ni leswi a tiboheke ku titsona swona.
Kasi loko nuna wa yena a n'wi arisa siku a swi twaka, ú ta va a herisile leswi nhwanyana loyi a a tshembisile ku swi endla ni leswi a a tibohile swona hi xihatla; kutani HOSI Xikwembu xi ta n'wi rivalela.
Wansati un'wana ni un'wana wa noni, kumbe loyi vukati bya yena byi feke, ú fanele ku hetisa leswi a tshembiseke ni ku tiboha leswaku ú ta swi endla.
Loko wansati loyi a nga evukatini a tshembisa ku endla swin'wana, kumbe a tiboha hi ku hlambanya leswaku ú ta titsona swin'wana
kutani nuna wa yena a swi twa, kambe a nga vuli nchumu, naswona a nga n'wi aleli, wansati loyi ú fanele ku endla hinkwaswo leswi a swi tshembiseke ni leswi a tiboheke ku titsona swona.
Kambe loko nuna wa yena a swi twa, kutani a swi herisa siku rorero, wansati loyi a nga ha fanelanga ku endla leswi a swi tshembiseke ni leswi a tiboheke swona; HOSI Xikwembu xi ta rivalela wansati loyi, hikuva ú ta va a ri nuna wa yena loyi a n'wi ariseke.
Wanuna a nga tiyisa kumbe ku herisa xin'wana ni xin'wana lexi nsati wa yena a tshembiseke ku xi endla, kumbe lexi a hlambanyeke a tiboha ku titsona xona.
Kambe loko ku hundza siku rin'we wanuna a nga si vula nchumu, ú ta va a tiyisa hinkwaswo leswi nsati wa yena a nga tshembisa swona kumbe leswi a nga tiboha swona, hikuva ú ta va a nga vulanga nchumu siku leri a nga swi twa ha rona.
Loko wanuna a ya sala a swi kaneta endzhaku ka loko a swi twile khale, hi yena a nga ta rhwala nandzu wa nsati wa yena.
Leyi hi yona milawu leyi HOSI Xikwembu xi leriseke Muxe, hi tlhelo ra wanuna ni nsati wa yena, kumbe tatana ni n'wana wa yena loyi a nga si tekiwaka.
HOSI Xikwembu xi ku ka Muxe
Hlasela Vamidiyani u rihisela leswi va endleke Vaisraele swona; kutani loko u hetile, u ta fa u landza vatata wa wena.
Kutani Muxe a ku ka ntshungu: Hlawulani vavanuna exikarhi ka n'wina leswaku va hloma matlhari, va huma va ya hlasela Vamidiyani, va rihisela leswi va swi endleke eka HOSI Xikwembu.
Eka nyimba yin'wana ni yin'wana, mi ta humesa vavanuna va 1 000, va ya enyimpini.
Kutani, exikarhi ka magidigidi ya Vaisraele, nyimba yin'wana ni yin'wana yi humesa vavanuna va 1 000; hinkwavo lava hlomeke matlhari a va ri 12 000.
Kutani Muxe a va rhuma va ya enyimpini, va famba swin'we na Finiyasi n'wana muprista Eliyazara, loyi a a ta ya hlayisa swibya leswi humaka exivandleni lexo hlawuleka ni timhalamhala leti ti nga ta biwa enyimpini.
Va endla hilaha HOSI Xikwembu xi leriseke Muxe hakona. Va hlasela Vamidiyani, va dlayetela vavanuna hinkwavo
va dlaya ni tihosi ta ntlhanu ta Vamidiyani, ti nga leti: Evhi, na Rekemu, na Suru, na Huru, na Reba, va dlaya na Balaama n'wana Beyori.
Vaisraele va khoma vavasati va Vamidiyani va famba na vona ni vana va vona; va phangha ni mintlhambi hinkwayo ya swifuwo swa vona, ni rifuwo ra vona hinkwaro
va hisa miti hinkwayo ya Vamidiyani ni mixaxa ya vona hinkwayo.
Kutani va teka vanhu hinkwavo lava va va khomeke, ni swifuwo hinkwaswo leswi va swi phangheke
va ya na swona eka Muxe, ni muprista Eliyazara, ni ntshungu hinkwawo wa Vaisraele, erivaleni ra Mowabu, laha va goveke kona kusuhi ni nambu wa Yordani ku langutana na Yeriko.
Muxe na muprista Eliyazara ni varhangeri hinkwavo va ntshungu va ya hlanganisa mavuthu ehandle ka mixaxa.
Muxe a hlundzukela vafambisi va nyimpi, va nga varhangeri va mavuthu lama nga ni masocha ya 1 000, ni varhangeri va mavuthu lama nga ni masocha ya 100, lama vuyeke hi le nyimpini.
Muxe a ku ka vona: Xana mi tshikile vavasati hinkwavo va hanya xana?
Xana ma rivala leswaku emhakeni ya le Peyori, vavasati lava hi vona va kuceteriweke hi Balaama, kutani va mi dyohisa, mi nga ha tshembeki eka HOSI Xikwembu, ntungu wu nghena exikarhi ka n'wina hinkwenu, xana?
Kutani sweswi, exikarhi ka swihlangi swa Vamidiyani, dlayetelani swa xinuna hinkwaswo, mi dlaya ni vavasati hinkwavo lava nga tshama va tivana ni wanuna.
Kambe vanhwanyana hinkwavo lava nga si tivanaka ni wanuna, mi va tshika va hanya, mi tihlayisela vona.
N'wina ni lava mi va khomeke, mi ta gova masiku ya 7 ehandle ka mixaxa; un'wana ni un'wana wa n'wina loyi a dlayeke munhu kumbe loyi a nga khumba ntsumbu, ú fanele ku tibasisa hi siku ra vunharhu ni ra vu-7.
Mi fanele ku basisa swiambalo hinkwaswo, ni swilo hinkwaswo leswi endliweke hi madzovo, ni leswi lukiweke hi voya bya timbuti, ni hinkwaswo leswi vatliweke hi timhandze.
Muprista Eliyazara a byela vavanuna lava a va yile enyimpini, a ku ka vona: Nawu lowu HOSI Xikwembu xi wu leriseke Muxe hi lowu
Nsuku, ni silivhere, ni koporo, ni nsimbhi, ni thini, ni ntsopfu
ni hinkwaswo leswi nga chaviki ndzilo, mi ta swi basisa hi ku swi hisa, kambe leswi chavaka ndzilo mi ta swi basisa hi ku swi hlantswa hi mati yo basisa leswi nyameke.
Hi siku ra vu-7, mi fanele ku hlantswa swiambalo swa n'wina; endzhaku ka sweswo mi ta va mi tengile, kutani mi ta nghena emixaxeni.
HOSI Xikwembu xi ku ka Muxe
Wena na muprista Eliyazara ni varhangeri va tinyimba ta Vaisraele, hlayani ntsengo va vanhu lava khomiweke ni swifuwo leswi phanghiweke.
Kutani mi swi avanyisa hi le xikarhi, swin'wana swi va swa masocha lawa a ma yile enyimpini, swin'wana swi va swa ntshungu.
Eka leswi nyikiweke masocha, u ta ndzi humesela nhlengo mina HOSI. Exikarhi ka vanhu va 500, mi ta humesa un'we, ni le ka tihomu ni timbhongolo ni tinyimpfu, mi ta endlisa sweswo.
Kutani swilo leswi u ta swi nyika muprista Eliyazara, wu va nhlengo lowu humeseriwaka mina HOSI.
Eka leswi nyikiweke ntshungu wa Vaisraele, u ta pambula munhu un'we exikarhi ka vanhu va 50, u endlisa sweswo ni le ka tihomu, ni timbhongolo, ni tinyimpfu, u nyika Valevhi, va nga vona vahlayisi va Ntsonga wa mina HOSI.
Kutani Muxe na muprista Eliyazara va endla hilaha HOSI Xikwembu xi leriseke Muxe hakona.
Endzhaku ka loko masocha ma pamburile swa wona eka leswi phanghiweke, leswi saleke hi leswi: Tinyimpfu ta 675 000
ni tihomu ta 72 000
ni timbhongolo ta 61 000
ni vanhwanyana va 32 000 lava nga si tivanaka ni wanuna.
Eka leswi nyikiweke masocha, a ku ri ni tinyimpfu ta 337 500
eka tona, nhlengo wa HOSI Xikwembu a ti ri tinyimpfu ta 675
tihomu a ti ri 36 000; kutani eka tona, nhlengo wa HOSI Xikwembu a ti ri tihomu ta 72
timbhongolo a ti ri 30 500; eka tona, nhlengo wa HOSI Xikwembu a ti ri timbhongolo ta 61
vanhu a va ri 16 000; eka vona, nhlengo wa HOSI Xikwembu a va ri vanhu va 32.
Muxe a nyika muprista Eliyazara leswi humeseriweke HOSI Xikwembu, hilaha xi n'wi leriseke hakona.
Swilo leswi Muxe a swi nyikeke ntshungu wa Vaisraele, a swi ringana ni leswi a swi nyikeke masocha.
Eka swona, a ku ri ni tinyimpfu ta 337 500
ni tihomu ta 36 000
ni timbhongolo ta 30 500
ni vanhu va 16 000.
Eka swa Vaisraele Muxe a teka munhu un'we exikarhi ka vanhu va 50, ni xifuwo xin'we exikarhi ka swifuwo swa 50, a nyika Valevhi, va nga vona vahlayisi va Ntsonga wa HOSI Xikwembu. Muxe ú endlile hilaha HOSI Xikwembu xi n'wi leriseke hakona.
Kutani vafambisi va masocha lawa a ma yile enyimpini, va nga varhangeri va mavuthu lama nga ni masocha ya 1 000, ni lama nga ni masocha ya 100, va ya eka Muxe
va fika va ku ka yena: Hina malandza ya wena hi hlayile masocha lawa hi ma rhangelaka, kutani hi kumile leswaku ma kona hinkwawo.
Hina hi ta hi ta humesela HOSI Xikwembu nhlengo hi swilo swa nsuku leswi un'wana ni un'wana wa hina a nga pambula swona, swi nga leswi: Masindza ya le mavokweni, ni swingwavila swa le tintihweni ni swa le tindleveni, ni vuhlalu; swilo leswi hinkwaswo hi ta hi ta swi humesela HOSI Xikwembu, wu va nhlengo wo kutsula vutomi bya hina.
Kutani Muxe na muprista Eliyazara va amukela swilo leswi hinkwaswo swo bomba ha swona swa nsuku.
Nsuku hinkwawo lowu humesiweke hi varhangeri va mavuthu lama nga ni masocha ya 1 000 ni ya 100, a wu tika 200 kg.
(Socha rin'wana ni rin'wana a ri tiphangherile swa rona.)
Muxe na muprista Eliyazara va teka nsuku lowu humaka eka varhangeri lava va mavuthu, kutani va wu yisa eka Ntsonga lowo Hlawuleka, leswaku HOSI Xikwembu xi ta tsundzuka Vaisraele.
Va nyimba ya ka Rhuveni ni ya ka Gadi a va ri ni swifuwo swo tala ngopfu; kutani matiko ya Yazere na Giliyadi va ma vonile ma ri lama faneleke hi swifuwo.
Vanhu lava va ya eka Muxe na muprista Eliyazara ni varhangeri va ntshungu wa Vaisraele, va fika va ku ka Muxe
Tindhawu ta Ataroti, na Diboni, na Yazere, na Nimra, na Hexiboni, na Eleyale, na Sebamu, na Nebo, na Beyoni
ti nga tindhawu leti HOSI Xikwembu xi heriseke vaaki va tona loko hina Vaisraele hi ri karhi hi ta, ti ni madyelo lamanene ya swifuwo; hina malandza ya wena, hi vula leswi hikuva hi ni swifuwo swo tala.
Loko u hi tsakela, hi kombela leswaku u hi nyika tindhawu leti ti va ta hina; u nga hi perisi nambu wa Yordani!
Kambe Muxe a hlamula va ka Gadi ni va ka Rhuveni, a ku ka vona: Xana mi lava ku sala mi tshamile laha, vamakwenu va ri karhi va ya lwa nyimpi xana?
Xana mi nyamisela yini timbilu ta Vaisraele, mi va sivela ku ya nghena etikweni leri HOSI Xikwembu xi va nyikeke rona, xana?
Vatata wa n'wina va endlise sweswo loko ndzi va rhumile ku ya valanga tiko, va suka le Kadexe-Bariniya.
Loko va famba va valanga tiko, va lo ya fika enkoveni wa Exikolo ntsena, kutani va vuya va ta nyamisa timbilu ta Vaisraele, va va sivela ku ya nghena etikweni leri HOSI Xikwembu xi va nyikeke rona.
Kutani siku rero, HOSI Xikwembu xi karihile swinene, xi hlambanya xi ku
‘Ndzi vula ndzi tiyisile leswaku, eka vanhu hinkwavo lava humeke etikweni ra Egipta va ri ni malembe ya 20 ni ku tlula, a ku na un'we wa vona la nga ta vona tiko leri ndzi hlambanyeke ku ri nyika Abrahama na Isaka na Yakobo, hikuva a va tinyiketelanga ku landza mina HOSI.
Ndzi ri, na un'we wa mhamba, a nga ka a nga ngheni, ehandle ka Kalebe n'wana Yefune lowa Mukenizi, na Yoxuwa n'wana Nuni, hikuva vona va tinyiketile ku ndzi landza mina HOSI.’
Hikokwalaho HOSI Xikwembu xi hlundzukele Vaisraele, xi va tsendzelekisa ni mananga malembe ya 40, vanhu hinkwavo lava nga endla swo biha emahlweni ka xona va kondza va hela.
Hi leswi, na n'wina mi tekelela swa vatata wa n'wina; mi lo velekiwa mi ri na byona vubihi hinkwabyo lebyi nga ta pfurhisa vukari bya HOSI Xikwembu, xi karihela Vaisraele!
Loko sweswi n'wina mi tshika ku landza HOSI Xikwembu, na xona xi ta tlhela xi tshika vanhu lava emananga kutani hi n'wina mi nga ta va mi va dlayisile.
Kutani va ku ka Muxe: Hi ta akela mintlhambi ya hina ya tinyimpfu ematshanga, hi akela ni swihlangi swa hina emiti.
Kutani hi ta hatla hi hloma matlhari hi rhangela Vaisraele, hi kondza hi ya va fikisa etindhawini ta vona. Swihlangi swa hina swi ta sala swi tshamile emakhokholweni, swi sirhelelekile eka vaaki va tiko.
Hi nga ka hi nga tlheleli emitini ya hina, loko Muisraele un'wana ni un'wana a nga si kuma ndhawu leyi yi nga ta va ndzhaka ya yena.
Hina a hi nga vi na ndzhaka exikarhi ka vona halahaya ntsungeni wa Yordani, hikuva ya hina ndzhaka hi yi kumile haleno, evuxeni bya nambu.
Kutani Muxe a ku ka vona: Loko mi ta endlisa sweswo, hlomani matlhari mi famba emahlweni ka HOSI Xikwembu mi ya enyimpini.
Masocha ya n'wina hinkwawo ma fanele ku tsemakanya nambu wa Yordani emahlweni ka HOSI Xikwembu, ma ya hlasela valala va xona
tiko hinkwaro ri kondza ri vekiwa ehansi ka xona. Endzhaku ka sweswo mi nga ha ntshunxeka, mi tlhelela emakaya, hikuva mi ta va mi hetisile tifanelo ta n'wina eka HOSI Xikwembu ni le ka Vaisraele. Kutani hi kona tiko leri ri nga ta va ra n'wina emahlweni ka HOSI Xikwembu.
Kambe loko mi nga endlisi sweswo, mi ta va mi dyoherile HOSI Xikwembu; kutani mi swi tiva leswaku mi ta xanisekela swidyoho swa n'wina.
Akelani swihlangi swa n'wina emiti, mi aka ni matshanga ya tinyimpfu ta n'wina, kambe mi nga rivali ku endla leswi mi tshembiseke swona.
Kutani va ka Gadi ni va ka Rhuveni va ku ka Muxe: Hina malandza ya wena, hi ta endla hilaha u lerisaka hakona, we n'wini wa hina.
Swihlangi swa hina, ni vasati va hina, ni swifuwo swa hina hinkwaswo leswikulu ni leswitsongo, swi ta sala kwala mitini ya Giliyadi.
Kambe loko hi ri hina hi hlomeke matlhari, hi ta tsemakanya nambu hinkwerhu emahlweni ka HOSI Xikwembu, hi ya enyimpini, hilaha u leriseke hakona, we n'wini wa hina.
Kutani Muxe a teka timhaka ta va ka Gadi ni va ka Rhuveni, a ti lerisa muprista Eliyazara na Yoxuwa n'wana Nuni ni varhangeri va tinyimba ta Vaisraele
a ku ka vona: Loko va ka Gadi ni va ka Rhuveni va hloma matlhari, va tsemakanya na n'wina nambu wa Yordani, mi lwa nyimpi emahlweni ka HOSI Xikwembu, kutani mi kota ku teka tiko ra Kanana, va nyikeni tiko leri ra Giliyadi ri va ra vona.
Kambe loko va nga hlomi matlhari va tsemakanya na n'wina nambu wa Yordani, na vona va ta ya averiwa ndhawu ya vona exikarhi ka n'wina kwale tikweni ra Kanana.
Kutani va ka Gadi ni va ka Rhuveni va hlamula va ku: Hina malandza ya wena hi ta endla hilaha HOSI Xikwembu xi hi leriseke hakona.
Hi ta hloma matlhari hi tsemakanya nambu wa Yordani emahlweni ka HOSI Xikwembu, hi ya nghena etikweni ra Kanana; loko yi ri ndhawu leyi yi nga ta va ndzhaka ya hina, yi ta va yi ri haleno ntsungeni lowu wa Yordani.
Kutani Muxe a teka tiko ra Sihoni hosi ya Vaamori ni tiko ra Ogo hosi ya Baxani, a nyika va ka Gadi ni va ka Rhuveni, ni van'wana va ka Manase n'wana Yosefa; a va nyika tindhawu hinkwato ta matiko lawa ni miti ya wona hinkwayo.
Kutani va ka Gadi va pfuxa miti leyi: Diboni, na Ataroti, na Arowere
na Atiroto-Xofana, na Yazere, na Yogibeha
na Beta-Nimra, na Beta-Harana; miti leyi, va tlhele va yi sirhelela, va aka ni matshanga ya tinyimpfu.
Va ka Rhuveni vona va pfuxa miti leyi: Hexiboni, na Eleyale, na Kiriyatayimi
na Nebo, na Baala-Meyoni (mavito ya miti mimbirhi leyi ma hundzuluxiwile), na Sibima. Miti leyin'wana leyi va yi pfuxeke a va hundzuluxanga mavito ya yona.
Va ka Makiri n'wana Manase va ya eGiliyadi, va fika va hlongola Vaamori lava a va tshama etikweni leri, va ri teka.
Kutani Muxe a nyika va ka Makiri tiko ra Giliyadi, va tshama eka rona.
Yayiro n'wana Manase yena a ya teka swimitana swin'wana, a swi thya vito ra Havhota-Yayiro (hileswaku swimitana swa Yayiro).
Noba yena a ya teka muti wa Kenata ni swimitana swa wona, kutani a wu thya vito ra yena ra Noba.
Leti i tindhawu leti Vaisraele va fambeke va gova eka tona, loko va humile etikweni ra Egipta ni mavandla ya vona, va rhangeriwile hi Muxe na Aroni.
Hi ku lerisiwa hi HOSI Xikwembu, Muxe a a tsala mavito ya tindhawu leti a va suka eka tona, loko va ya gova kun'wana.
Vaisraele va sukile eRamsese hi siku ra vu-15 ra n'hweti yo sungula, ri nga leri tlhandlamaka siku ra Nkhuvo wa Paseka; va humile etikweni ra Egipta va ntshunxekile swinene, Vaegipta hinkwavo va ri karhi va va vona.
Loko Vaisraele va karhi va huma, Vaegipta a va ri eku lahleni ka vana va mativula lava HOSI Xikwembu xi va heriseke exikarhi ka vona, loko xi ri karhi xi avanyisa swikwembu swa vona.
Loko Vaisraele va suka eRamsese, va yile va ya gova eSukoti.
Kutani va suka eSukoti, va ya gova le Etamu, laha mananga ma sungulaka kona.
Va suka le Etamu, va tlhelela ndzhaku va kongoma muti wa Pi-Hahiroto lowu nga evuxeni bya Baala-Sefoni, kutani va ya gova kusuhi na Migidolo.
Va suka ePi-Hahiroto, kutani va tsemakanya Lwandle-ro-Tshwuka, va ya nghena emananga ya Etamu, va famba masiku manharhu emananga lawa, va kondza va ya gova eMara.
Va suka eMara, va ya fika le Elimi, laha a ku ri ni swihlovo swa 12 ni mirhi ya 70 ya mincindzu, va gova kona.
Va suka le Elimi, va ya gova kusuhi ni Lwandle-ro-Tshwuka.
Va suka eLwandle-ro-Tshwuka, va ya gova emananga ya Sina.
Va suka emananga ya Sina, va ya gova eDofika.
Va suka eDofika, va ya gova le Aluxi.
Va suka le Aluxi, va ya gova eRefidimi, laha vanhu va nga pfumala mati yo nwa.
Va suka eRefidimi, va ya gova emananga ya Sinayi.
Va suka emananga ya Sinayi, va ya gova eKibroti-Hatavha.
Va suka eKibroti-Hatavha va ya gova eHaseroti.
Va suka eHaseroti, va ya gova eRitima.
Va suka eRitima, va ya gova eRimoni-Perese
Va suka eRimoni-Perese, va ya gova eLibina.
Va suka eLibina, va ya gova eRisa.
Va suka eRisa, va ya gova eKehelata.
Va suka eKehelata, va ya gova entshaveni ya Xefere.
Va suka entshaveni ya Xefere, va ya gova eHarada.
Va suka eHarada, va ya gova eMakeloto.
Va suka eMakeloto, va ya gova eTahata.
Va suka eTahata, va ya gova eTera.
Va suka eTera, va ya gova eMiteka.
Va suka eMiteka, va ya gova eHaximona.
Va suka eHaximona, va ya gova eMaseroto.
Va suka eMaseroto, va ya gova eBene-Yakani.
Va suka eBene-Yakani, va ya gova eHori-Hagidigada.
Va suka eHori-Hagidigada, va ya gova eYotibata.
Va suka eYotibata, va ya gova le Abrona.
Va suka le Abrona, va ya gova le Esiyoni-Gebere.
Va suka le Esiyoni-Gebere, va ya gova eKadexe, emananga ya Sini.
Va suka eKadexe, va ya gova entshaveni ya Hori, endzilekaneni wa tiko ra Edomu.
Hi siku ro sungula ra n'hweti ya vunharhu eka lembe ra vu-40 endzhaku ka loko Vaisraele va humile etikweni ra Egipta, muprista Aroni a tlhandlukela entshaveni ya Hori, hilaha HOSI Xikwembu xi leriseke hakona, a fika a fela kona.
Loko Aroni a fa kwale ntshaveni ya Hori, a a ri ni malembe ya 123.
Mukanana un'wana loyi a a ri hosi ya le Aradi, loyi a a tshama hi tlhelo ra le dzongeni ra tiko ra Kanana, ú swi twile leswaku Vaisraele va karhi va ta.
Vaisraele va suka entshaveni ya Hori, va ya gova eSalimona.
Va suka eSalimona, va ya gova ePunono.
Va suka ePunono, va ya gova le Oboto.
Va suka le Oboto, va ya gova le Iye-Abarimi, etikweni ra Mowabu.
Kutani va suka le Iyimi, va ya gova eDiboni-Gadi.
Va suka eDiboni-Gadi, va ya gova le Alimoni-Diblatayimi.
Va suka le Alimoni-Diblatayimi, va ya gova entshaveni ya Abarimi, kusuhi na Nebo.
Va suka entshaveni ya Abarimi, va ya gova erivaleni ra tiko ra Mowabu, kusuhi ni nambu wa Yordani, ku langutana ni muti wa Yeriko.
Va govile kusuhi ni nambu wa Yordani ku sukela eBeta-Yeximoto, ku ya fika le Avele-Xitimi kwale rivaleni ra tiko ra Mowabu.
Loko va ri erivaleni ra tiko ra Mowabu, kusuhi ni nambu wa Yordani ku langutana na Yeriko, HOSI Xikwembu xi ku ka Muxe
Byela Vaisraele leswaku ndzi ri: ‘Loko mi ta va mi tsemakanyile nambu wa Yordani mi nghena etikweni ra Kanana
mi fanele ku hlongola vaaki hinkwavo va tiko leri, mi fayetela ni maribye hinkwawo ya vukhongeri bya vona bya hava, mi hindzimuxela ni swifaniso hinkwaswo swa swikwembu leswi va swi vumbeke, mi herisa ni switsunga swa vona hinkwaswo leswo hlawuleka
mi ta teka tiko ra vona mi tshama eka rona, hikuva tiko leri ndzi mi nyikile rona leswaku ri va ra n'wina.
Mi ta avelana tiko hi ku tirhisa vuhlolotwana. Mi ta nyikiwa ndzhaka ya n'wina hi ku ya hi ntalo wa vanhu va nyimba yin'wana ni yin'wana: Nyimba leyi nga ni vanhu lavo tala, yi ta nyikiwa ndhawu leyikulu, kasi nyimba leyi nga ni vanhu vatsongo yi ta nyikiwa ndhawu leyitsongo. Munhu un'wana ni un'wana ú ta kuma leswi vuhlolotwana byi nga ta komba swona, swi va swa yena.
Loko mo ka mi nga hlongoli hinkwavo vaaki va tiko leri, lava mi nga ta va siya va ta fana ni swilavi ematihlweni ya n'wina ni switlhavi emirini wa n'wina, va mi karhata etikweni reri mi nga ta tshama eka rona
kutani leswi a ndzi ehleketile ku swi endla eka vona, ndzi ta swi endla eka n'wina.’
HOSI Xikwembu xi ku ka Muxe
Byela Vaisraele leswaku ndzi ri: Loko mi nghenile etikweni ra Kanana, ri nga tiko leri mi nga ta nyikiwa rona hinkwaro ka rona, ri va ndzhaka ya n'wina, mindzilekana ya rona yi ta va leyi
Hi tlhelo ra dzonga ri ta sukela emananga ya Sini, ri lulama ni tiko ra Edomu, kutani ndzilekana wa rona hi tlhelo leri ra dzonga wu ta sukela laha Lwandle-ra-ku-fa ri helelaka kona evuxeni.
Ndzilekana lowu wu ta jika wu ya hundza hi le dzongeni ra xiphandze xa Akrabimi, wu tsemakanya wu kongoma eSini, wu ya fika edzongeni ra Kadexe-Bariniya, wu hundza hi le Hasari-Adara, wu ya fika le Asimoni.
Kutani wu jika wu lulama ni ndzilekana wa Egipta, wu ya helela eLwandle ra Mediteraniya.
Hi tlhelo ra vupeladyambu, ndzilekana wa tiko ra n'wina wu ta lulama ni Lwandle ra Mediteraniya. Lwandle leri hi wona ndzilekana wa n'wina evupeladyambu.
Ndzilekana wa tiko ra n'wina en'walungwini, mi ta wu ba wu sukela eLwandle ra Mediteraniya, wu ya fika entshaveni ya Hori
ku suka entshaveni ya Hori, mi ta wu ba wu kongoma exiphandzeni xa Hamata, wu hundza wu ya fika eSedada.
Kutani wu ta famba wu ya fika eZifironi, wu ya helela eHasari-Enana. Lowu wu ta va ndzilekana wa tiko ra n'wina en'walungwini.
Ndzilekana wa tiko ra n'wina evuxeni, mi ta wu ba wu sukela eHasari-Enana, wu kongoma eXefamu.
Kutani ku suka eXefamu, wu ta rhelela wu ya hundza hi le Ribila, evuxeni bya Ayini, wu kongoma switsunga leswi nga evuxeni bya Lwandle ra Galeliya.
Leyi hi yona mindzilekana hinkwayo ya tiko leri ri nga ta va ra n'wina.
Muxe a byela Vaisraele a ku: Leri hi rona tiko leri mi nga ta avelana rona hi vuhlolotwana, ri nga tiko leri HOSI Xikwembu xi leriseke leswaku ri nyikiwa tinyimba ta 9, ni hafu ya nyimba yin'wana.
Loko va ri va mindyangu ya nyimba ya ka Rhuveni, ni va mindyangu ya nyimba ya ka Gadi ni hafu ya nyimba ya ka Manase, ndzhaka ya vona va yi kumile
va tinyimba leti timbirhi na hafu, va kumile ndzhaka ya vona entsungeni lowu wa nambu wa Yordani, ku langutana ni muti wa Yeriko, hi tlhelo ra le vuxeni.
HOSI Xikwembu xi ku ka Muxe
Vavanuna lava nga ta phakela Vaisraele tiko ra Kanana, i muprista Eliyazara, na Yoxuwa n'wana Nuni.
Enyimbeni yin'wana ni yin'wana, mi ta teka nkulukumba un'we wo pfuneta entirhweni lowu wa ku phakela tiko.
Mavito ya vona hi lawa: Eka nyimba ya Yuda i Kalebe n'wana Yefune.
Eka nyimba ya va ka Simiyoni i Xemuwele n'wana Amihudi.
Eka nyimba ya Benjamini i Elidada n'wana Kisiloni.
Eka nyimba ya va ka Dani, nkulukumba wa kona i Buki n'wana Yogili.
Eka nyimba ya va ka Manase n'wana Yosefa, nkulukumba wa kona i Haniele n'wana Efodi.
Eka nyimba ya va ka Efrayimi n'wana Yosefa, nkulukumba wa kona i Kemuwele n'wana Xifitani.
Eka nyimba ya va ka Zebuloni, nkulukumba wa kona i Elisafani n'wana Parinaka.
Eka nyimba ya va ka Isakara, nkulukumba wa kona i Palatiele n'wana Azana.
Eka nyimba ya va ka Asere, nkulukumba wa kona i Ahihudu n'wana Xelomi.
Eka nyimba ya va ka Neftali, nkulukumba wa kona i Padahele n'wana Amihudi.
Lava hi vona vavanuna lava HOSI Xikwembu xi va leriseke ku phakela Vaisraele tindhawu ta vona etikweni ra Kanana.
Loko va ri erivaleni ra tiko ra Mowabu, kusuhi ni nambu wa Yordani, ku langutana na Yeriko, HOSI Xikwembu xi ku ka Muxe
Byela Vaisraele leswaku ndzi ri: Etindhawini leti ti nga ta va ndzhaka ya n'wina, mi fanele ku nyika Valevhi miti leyi va nga ta tshama eka yona, mi va tsemela ni madyelo ya swifuwo ku rhendzeleka ni miti ya kona.
Miti leyi Valevhi va nga ta tshama eka yona, yi ta va ya vona, ni madyelo ya kona ma ta va ya mintlhambi ya vona ya tihomu, ni ya swifuwo leswin'wana hinkwaswo.
Madyelo ya swifuwo lama nga ta nyikiwa Valevhi, ma fanele ku sukela erirhangwini ra muti, ma famba mpfhuka wo ringana 500 m matlhelo hinkwawo ya muti.
Kutani madyelo lawa ma nga ta rhendzela miti ya Valevhi, ma ta va ni matlhelo lama ringananaka, ma va 1 km; Valevhi va ta dyisela kona swifuwo swa vona.
Mi fanele ku nyika Valevhi miti ya 6 leyi vadlayi va nga ta pfumeleriwa ku ya tumbela eka yona, mi tlhela mi va nyika yin'wana miti ya 42.
Miti hinkwayo leyi mi nga ta yi nyika Valevhi yi ta va 48, yi va ni madyelo ya yona.
Miti leyi nga ta nyikiwa Valevhi eka ndzhaka ya nyimba yin'wana ni yin'wana, yi fanele ku fambelana ni ntalo wa vanhu va nyimba yoleyo; eka nyimba leyi nga ni vanhu lavo tala, Valevhi va ta nyikiwa miti leyo tala, kasi eka nyimba leyi nga ni vanhu vatsongo, Valevhi va ta nyikiwa miti yitsongo.
Kutani HOSI Xikwembu xi ku ka Muxe
Byela Vaisraele leswaku ndzi ri: Loko mi tsemakanya nambu wa Yordani mi nghena etikweni ra Kanana
mi fanele ku hlawula miti yin'wana leswaku yi va miti leyi lava dlayaka vanhu, kambe ku nga ri ha vomu, va nga ta tsutsuma va ya tumbela eka yona.
Miti leyi, vadlayi va ta ya tumbela eka yona loko va chava ku dlayiwa hi varihiseli; hikowalaho munhu loyi a dlayeke un'wana, a nga ka a nga fi a nga si avanyisiwa hi ntshungu.
Kutani miti leyi ya 6 leyi mi nga ta yi nyika Valevhi, yi ta va miti ya n'wina yo ya tumbela eka yona.
Mi ta nyika Valevhi miti minharhu entsungeni lowu wa Yordani, ni minharhu etikweni ra Kanana, leswaku yi va miti yo tumbela eka yona.
Miti leyi ya 6 yi ta va vutumbelo bya n'wina ni vaendzi va n'wina ni lava luveleke exikarhi ka n'wina; munhu un'wana ni un'wana loyi a dlayaka un'wana, kambe ku nga ri ha vomu, ú ta tsutsuma a ya tumbela emitini ya kona.
Loko munhu a ba un'wana hi nsimbhi a n'wi dlaya, munhu loyi i mudlayi, kutani ú fanele ku dlayiwa na yena
loko a n'wi hoxa hi ribye leri ringaneke ku dlaya munhu, kutani ri n'wi ba a fa, munhu loyi wa ha vuriwa mudlayi, kutani na yena ú fanele ku dlayiwa
ni loko a n'wi ba hi mhandze leyi ringaneke ku dlaya munhu, kutani a n'wi dlaya, munhu loyi wa ha ri mudlayi, kutani na yena ú fanele ku dlayiwa.
Murihiseli ú fanele ku dlaya mudlayi hi yexe, siku a n'wi kumaka.
Loko munhu a tlumba un'wana hi mhaka ya rivengo, kumbe loko a n'wi tumbelela a n'wi hoxa hi xin'wana a n'wi dlaya
kumbe loko a ba nala wa yena hi xibakele a n'wi dlaya, munhu loyi ú ta va ri mudlayi, kutani ú fanele ku dlayiwa na yena. Murihiseli ú ta dlaya mudlayi loyi siku a n'wi kumaka.
Kambe munhu a nga tshuka a tlumba loyi a nga riki nala wa yena, kumbe a nga tshuka a n'wi hoxa hi xin'wana a n'wi dlaya, a nga tiyimeselanga swona.
Kumbe a nga hoxa ribye leri ringaneke ku dlaya munhu, a nga swi vonanga leswaku ku ni munhu, kutani ribye ri ba munhu loyi a fa, kasi a a nga ri nala wa yena, naswona mudlayi a a nga tiyimiselanga ku n'wi vavisa.
Loko swi va tano, ntshungu wu fanele ku avanyisa mhaka ya mudlayi ni murihiseli hi ku landza milawu leyi
Eku avanyiseni ka wona, ntshungu wu ta sirhelela mudlayi eka murihiseli, kutani wu tlherisela mudlayi emutini wo tumbela eka wona, laha a a tsutsumele kona, leswaku a ya tshama kona, ku kondza loko ku lova Muprista lonkulu loyi a vekiweke entirhweni hi ku cheriwa mafurha layo hlawuleka enhlokweni.
Kambe loko mudlayi o tshuka a humile exivandleni xa muti lowu a tsutsumeke a ya tumbela eka wona
a ya hlangana ni murihiseli ehandle ka xivandla xa muti lowu, kutani murihiseli a dlaya mudlayi, murihiseli a a nga vi na nandzu wa ku va a dlayile munhu.
Mudlayi ú fanele ku tshama emutini lowu a nga ya a ya tumbela eka wona, Muprista lonkulu a kondza a lova. Loko Muprista lonkulu a lovile, mudlayi a nga ha timukela.
Timhaka leti ti ta va milawu leyi nga ta boha n'wina ni vatukulu va n'wina, hinkwako lomu mi nga ta va mi ri kona.
Mudlayi un'wana ni un'wana ú ta dlayiwa ntsena loko ku ri ni timbhoni; ku nga tshuki ku va ni munhu ni un'we loyi a dlayiwaka hikwalaho ka vumbhoni bya munhu un'we ntsena.
Tlhandlakambirhi, mi nga tshuki mi amukela mali leyi mudlayi a nga tshukaka a mi nyikile ku kutsula vutomi bya yena; mudlayi ú fanele ku dlayiwa.
Naswona mi nga tshuki mi amukela mali ya loyi a tsutsumeleke emutini wo tumbela eka wona, leswaku mi n'wi tshika a muka, Muprista a nga si lova.
Mi nga tshuki mi nyamisa tiko leri mi tshamaka eka rona, hikuva ngati yi nyamisa tiko, naswona ku hava mhamba leyi yi nga basisaka tiko ehandle ka ku halata ngati ya mudlayi loyi a halateke ngati ya munhu un'wana.
Kutani mi nga tshuki mi nyamisa tiko leri mi tshamaka eka rona, hikuva mina HOSI ndzi tshama eka rona exikarhi ka n'wina Vaisraele.
Varhangeri va mindyangu ya va ka Giliyadi n'wana Makiri, wa Manase, wa Yosefa, va ya eka Muxe ni le ka varhangeri va tinyimba letin'wana ta Vaisraele, va fika va ku
HOSI Xikwembu xi ku byerile, wena n'wini wa hina, leswaku u phakela Vaisraele tiko leri ri nga ta va ndzhaka ya vona, hi ku tirhisa vuhlolotwana; kutani HOSI Xikwembu xi tlhele xi ku byela, we n'wini wa hina, leswaku ndzhaka ya makwerhu Selofihada u yi nyika vana va yena va xisati.
Kambe loko vo tshuka va tekiwa hi vavanuna va tinyimba letin'wana ta Vaisraele, ndzhaka ya vona yi ta susiwa eka ndzhaka ya vatata wa hina, yi ya engetelela ndzhaka ya tinyimba leti va nga ta va va tekiwile eka tona; hi ndlela leyi, hi ta lahlekeriwa hi ndzhaka yin'wana, eka leyi hi averiweke yona.
Kutani loko ku fika lembe ra Jubili ya Vaisraele, ndzhaka ya vana va Selofihada yi ta katsiwa ni ndzhaka va tinyimba ta vanuna va vona; kutani hi ndlela leyi, hi ta lahlekeriwa hi ndzhaka ya vatata wa hina.
Kutani Muxe a byela Vaisraele leswi HOSI Xikwembu xi n'wi leriseke swona, a ku: Mhaka leyi va ka Yosefa va yi vulaka, ya twala.
HOSI Xikwembu xi vula leswi, hi tlhelo ra vana va Selofihada: Va tshikeni va tekiwa hi un'wana ni un'wana loyi va n'wi rhandzaka, kambe munhu wa kona ú fanele ku va wa nyimba ya ka vona.
Etikweni ra Vaisraele, ndzhaka yi nga ka yi nga rhurhisiwi, yi suka eka nyimba yin'wana yi ya eka yin'wana, hikuva munhu un'wana ni un'wana ú boheka ku namarhela ndzhaka ya nyimba ya ka vona.
N'wana un'wana ni un'wana wa xisati loyi a nga mudyandzhaka, ú fanele ku tekiwa hi wanuna loyi a nga wa nyimba ya ka vona, leswaku Muisraele un'wana ni un'wana a nga hambani ni ndzhaka ya vatata wa yena.
Hi ndlela leyi, ku hava nyimba leyi nga ta kuma ndzhaka yo huma eka nyimba yin'wana, hikuva munhu wa nyimba yin'wana ni yin'wana ya Vaisraele ú boheka ku namarhela ndzhaka ya ka vona.
va nga va ka Manase n'wana Yosefa, kutani ndzhaka ya vona yi tshama enyimbeni ya ka vona.
Leyi hi yona milawu ni swileriso leswi HOSI Xikwembu xi swi leriseke Vaisraele hi nomo wa Muxe, loko va ri erivaleni ra tiko ra Mowabu, kusuhi ni nambu wa Yordani, ku langutana ni muti wa Yeriko.
Lawa i marito lawa Muxe a nga byela Vaisraele hinkwavo loko va ri emananga evuxeni bya nambu wa Yordani. Vaisraele a va ri eka Nkova wa Yordani ku langutana na Sufu, exikarhi ka muti wa Parani ni miti ya Tofele, na Labani, na Haseroti, na Dizahaba.
Ku suka entshaveni ya Horebe ku ya fika eKadexe-Bariniya hi ndlela leyi hundzaka hi le magangeni ya Seyira, swi ringana riendzo ra masiku ya 11.
Hlawulani vavanuna lavo tlhariha, hi ku ya hi tinyimba ta n'wina, va ri lava twisisaka ni ku tiva timhaka, kutani mina ndzi ta va veka ku va varhangeri va n'wina.’
Kutani n'wina mi ndzi hlamurile mi ku: ‘Mhaka leyi u yi vulaka, hi twanana na yona.’
Hikokwalaho, ndzi tekile vakulukumba va tinyimba ta ka n'wina, va nga vavanuna vo tlhariha lava tivaka timhaka, ndzi va veka ku va varhangeri va n'wina, va fambisa mintlawa ya vanhu va 1 000, van'wana ya 100, van'wana ya 50, van'wana ya 10, va va valanguteri va tinyimba ta ka n'wina hinkwato.
Kutani enkarhini wolowo, ndzi lerisile vaavanyisi va n'wina, ndzi ku: ‘Mi ta tenga timhaka ta varikwenu, mi ti avanyisa hi ku lulama, mi avanyisa ni timhaka exikarhi ka vona ni lava va luveleke exikarhi ka vona.
Loko mi tsema timhaka, mi nga tshuki mi ya hi nghohe; va xiyimo xa le hansi ni xa le henhla, va avanyiseni ku fana; mi nga chavisiwi hi munhu, hikuva i Xikwembu lexi tsemaka mhaka. Loko timhaka ta kona ti mi tsandza, ti tiseni eka mina, ndzi ta ti tenga.’
Enkarhini wolowu, ndzi mi lerisile hinkwaswo leswi mi fanelaka ku swi endla.
Loko hi suka entshaveni ya Horebe, hi tsemakanyile mananga lamakulu layo chavisa hinkwawo lawa mi ma voneke, hi kongoma emagangeni ya Vaamori hilaha HOSI Xikwembu xa hina xi hi leriseke hakona, hi kondza hi ya fika emutini wa Kadexe-Bariniya.
Kutani ndzi mi byerile ndzi ku: ‘Sweswi mi fikile emagangeni ya Vaamori lawa HOSI Xikwembu xi hi nyikaka wona.
Vonani, HOSI Xikwembu xa vatata wa n'wina xi nyiketa tiko leri emavokweni ya n'wina; tlhandlukani mi ya ri teka, hilaha xi mi leriseke hakona; mi nga chavi nchumu, naswona mi nga kanakani!’
Kutani hinkwenu mi tile eka mina, mi ku: ‘A hi rhangeni hi ku rhuma vavanuna, va ya hi valangela tiko; va ta vuya va hi byela ndlela leyi hi nga ta tlhandluka ha yona, ni miti leyi hi nga ta nghena eka yona.’
Ndzi amukerile makungu lawa ya n'wina, kutani ndzi hlawurile vavanuna va 12 exikarhi ka n'wina, eka nyimba yin'wana ni yin'wana ku huma wanuna un'we.
Loko vanhu lava va sukile, va tlhandlukerile emagangeni, va ya fika eka Nkova wa Exikolo, va valanga ndhawu.
Va khile mihandzu yin'wana ya tiko ra kona, kutani va rhelela va vuya na yona eka hina, va hi nyika ni marungulo, va ku: ‘Tiko leri HOSI Xikwembu xa hina xi hi nyikaka rona, ri sasekile ngopfu!’
Kambe a mi pfumelanga ku tlhandluka; mi arile ku yingisa xileriso xa HOSI Xikwembu xa n'wina
kutani mi sungula ku n'unun'uta mi ri emintsongeni, mi ku: ‘HOSI Xikwembu xa hi venga, kutani xi hi humesile etikweni ra Egipta leswaku xi ta hi lovisa hi ku hi nyiketa emavokweni ya Vaamori.
Xana hi tlhandluka hi ya kwihi xana? Lava hi va rhumeke va hi hete matimba hi ku hi byela leswaku vanhu va kona va tiyile, naswona va hi tlula hi ku tala; va ni miti leyikulu swinene, leyi makhumbi ya yona ma leheke ma ya dliva tilo! Etikweni rero, va vonile ni swihontlovila swa rixaka ra va ka Anaka.’
Kambe mina ndzi mi hlamurile ndzi ku: ‘Mi nga rhurhumeli, mi nga va chavi vanhu lava!
HOSI Xikwembu xa n'wina lexi xi mi rhangeleke emahlweni, hi xona xi nga ta mi lwela, ku fana ni leswi xi mi endleleke swona etikweni ra Egipta, mi ri karhi mi swi vona.
Hambi ku ri le mananga, mi swi vonile hilaha HOSI Xikwembu xa n'wina xi mi hlayiseke hakona, ku fana ni tatana la hlayisaka n'wana wa yena; xi vile na n'wina eriendzweni ra n'wina hinkwaro, mi kondza mi fika kwala.’
Kambe ni loko ndzi mi byerile leswi, mi arile ku tshemba HOSI Xikwembu xa n'wina
hambileswi xona a xi mi rhangela mahlweni, xi mi komba ndlela, ni laha mi nga dzimaka mintsonga ya n'wina kona. Loko mi famba nivusiku, a xi mi rhangela hi ndzilo, kasi loko ri xile a xi mi rhangela hi papa.
Kuteloko HOSI Xikwembu xi twa marito ya n'wina, xi hlundzuka, kutani xi hlambanya, xi ku
‘A ku na un'we wa vanhu lava vo biha timbilu loyi a nga ta vona tiko leri ndzi ri tshembiseke vatata wa vona hi ku hlambanya
i Kalebe n'wana Yefune ntsena loyi a nga ta ri vona, hikuva ú landzile swiletelo swa mina hinkwaswo, kutani ndzi ta n'wi nyika tiko leri a famba-fambeke eka rona, ri va ra yena ni vana va yena.’
HOSI Xikwembu xi ndzi hlundzukerile na mina hikwalaho ka n'wina, kutani xi ku: ‘Hambi u ri wena, u nga ka u nga ngheni etikweni ra kona
Yoxuwa n'wana Nuni, yena loyi a ku tirhelaka, hi yena la nga ta nghena eka rona; n'wi tiyise, hikuva ú ta pfuna Vaisraele ku kuma tiko leri leswaku ri va ndzhaka ya vona.
Swihlangi swa n'wina leswi mi vuleke leswaku swi ta phanghiwa, ni vana va n'wina lava nga si tivaka swo biha ni swo saseka, vona va ta nghena etikweni; ndzi ta va nyika rona ri va ra vona.
Kambe n'wina, tlhelelani emananga, mi famba hi ndlela leyi kongomaka eLwandle-ro-Tshwuka.’
N'wina mi ndzi hlamurile mi ku: ‘Ha swi vona leswaku hi dyohele HOSI Xikwembu, kambe sweswi hi tiyimiserile ku tlhandluka hi ya lwa nyimpi, hilaha HOSI Xikwembu xi hi leriseke hakona.’ Kutani wanuna un'wana ni un'wana exikarhi ka n'wina ú hlomile matlhari ya yena, a ehleketa leswaku ku tlhandlukela emagangeni yi ta va mhaka yo olova.
Kambe HOSI Xikwembu xi ku ka mina: ‘Byela vanhu lava leswaku va nga tshuki va tlhandlukela emagangeni ku ya lwa nyimpi, hikuva mina a ndzi kona exikarhi ka vona, kutani valala va vona va ta va hlula.’
Kutani mina ndzi mi byerile, kambe a mi yingisanga; mi arile xileriso xa HOSI Xikwembu, mi tlhandlukela emagangeni hi ku titshemba.
Kutani Vaamori lava a va tshama emagangeni walawo, va huma ku fana ni tinyoxi, va mi hlasela emagangeni ya Seyira, va mi hlongorisa ku ya fika eHorma.
Kutani mi tlhelerile emahlweni ka HOSI Xikwembu mi ya rila, kambe xona a xi mi yingisanga, a xi vanga na mhaka na n'wina.
Hikokwalaho, mi tshamile nkarhi wo leha swinene eKadexe.
Kutani hi tlhelele emananga hi ndlela leyi kongomaka eLwandle-ro-Tshwuka, hilaha HOSI Xikwembu xi ndzi leriseke hakona, hi heta nkarhi wo leha swinene hi ri karhi hi tsendzeleka kusuhi ni maganga ya Seyira.
Kutani HOSI Xikwembu xi ku ka mina
‘I khale mi ri karhi mi rhendzeleka-rhendzeleka laha magangeni lawa; sweswi sukani mi kongoma en'walungwini.
Tivisa ntshungu leswaku mi le kusuhi ni ku tsemakanya tiko ra vamakwenu, vona va ka Esawu, lava tshamaka eSeyira; va ta chava loko va mi vona, kambe n'wina tikhomeni swinene
mi nga tshuki mi lwa na vona, hikuva a ndzi nga mi nyiki nchumu xa tiko ra vona. Hambi xi ri xiphemunyana xinene xa misava ya kona a mi nga xi kumi, hikuva maganga lawa ya Seyira, ndzi ma nyikile va ka Esawu, ma va ndzhaka ya vona.
Swakudya leswi mi nga ta dya, hambi ma ri mati yo nwa, va ta mi xavisela kunene.’
HOSI Xikwembu xa n'wina xi mi katekisile emintirhweni ya n'wina hinkwayo; loko mi ri karhi mi tsendzeleka emananga lamakulu lawa, a xi ri karhi xi mi hlayisa. Xi ve na n'wina malembe hinkwawo lawa ya 40, mi nga pfumali nchumu.
Kutani HOSI Xikwembu xi ku ka mina: ‘Mi nga tshuki mi karhata Vamowabu vona vatukulu va Lota, naswona mi nga lwi na vona, hikuva a ndzi nga mi nyiki nchumu xa tiko ra vona; ndzi va nyikile muti wa Ara, wu va ndzhaka ya vona.’
(Emutini wa Ara khale a ku tshama va ka Emimi, va nga vanhu vo tiya, naswona a va tele, va tlhela va leha ku fana ni va ka Anaka.
Vanhu lava a va tiviwa va ri va ka Refayimi, ku fana ni va ka Anaka, kambe Vamowabu a va ku i va ka Emimi.
Naswona le Seyira, khale a ku tshama Vahori, kambe va ka Esawu va fikile va va hlasela, va va herisa, kutani va va tekela tiko, va tshama eka rona, ku fana ni leswi Vaisraele va swi endleke, loko va teka tiko leri HOSI Xikwembu xi va nyikeke rona.)
Kutani hi tsemakanyile xinkobyana xa Zereda, hilaha HOSI Xikwembu xi hi leriseke hakona.
Ku sukela nkarhi lowu hi humeke eKadexe-Bariniya ha wona ku kondza hi tsemakanya xinkobyana xa Zereda, ku hundzile malembe ya 38; kutani masocha hinkwawo lawa hi humeke na wona le Egipta ma helele endleleni, hilaha HOSI Xikwembu xi hlambanyeke hakona.
Hakunene HOSI Xikwembu a xi va fularherile, va herisiwa hinkwavo emixaxeni, va lovisa sweswo.
Kuteloko masocha ya Vaisraele ma lovile hinkwawo
HOSI Xikwembu xi ku ka mina
‘Namuntlha mi ta tsemakanya tiko ra Vamowabu hi ndlela leyi hundzaka hi le mutini wa Ara
kutani loko mi fika endzilekaneni wa tiko ra Vaamoni, mi nga tshuki mi va karhata kumbe ku lwa na vona, hikuva a ndzi nga mi nyiki nchumu xa tiko ra vona. Tiko leri, ndzi ri nyikile vona Vaamoni, va nga vatukulu va Lota, leswaku ri va ndzhaka ya vona.’
(Tiko leri ti tiviwa ri ri ra va ka Refayimi, hikuva khale va ka Refayimi, lava Vaamoni va va vulaka va ka Zamuzumi, a va tshama eka rona.
Va ka Refayimi a va ri vanhu vo tiya, naswona a va tele, va tlhela va leha ku fana ni va ka Anaka; kambe HOSI Xikwembu xi va herisile, kutani Vaamoni va teka tiko ra va ka Refayimi, va tshama eka rona.
Leswi hi swona leswi HOSI Xikwembu xi swi endleleke va ka Esawu lava tshamaka eSeyira: Hi matimba ya xona, va ka Esawu va fikile va herisa Vahori, kutani va va tekela tiko; ninamuntlha, va ha tshama eka rona.
Vaavhimi lava a va tshama emitini leyi fambaka ku ya fika eGaza va herisiwile hi va le Kafitoro, lava va nga va tekela tiko va tshama eka rona.)
Kutani HOSI Xikwembu xi ku: ‘Sukani mi famba, mi tsemakanya nkova wa Arinoni. Ndzi nyiketile hosi ya Hexiboni Sihoni lowa Muamori ni tiko ra yena emavokweni ya n'wina; lwanani na yena mi n'wi tekela tiko.
Ku sukela namuntlha, ndzi endla leswaku vanhu hinkwavo lava nga misaveni va sungula ku mi chava swinene. Loko va twa leswi mi swi endlaka, va ta rhurhumela hi ku chava!’
Kutani ndzi rhumile vanhu loko hi ri emananga ya Kedemoto, leswaku va ya eka Sihoni hosi ya le Hexiboni, va ya fika va ku: ‘Matlhari hansi!
Hi pfumelele ku tsemakanya hi kwala tikweni ra wena, hi ta famba hi gondzo ntsena, a hi nga hambuki eka rona.
Swakudya swa hina ni mati yo nwa, hi ta xava eka wena; hi kombela leswaku u hi pfumelela ku tsemakanya hi kwala tikweni ra wena
leswaku hi ta pela nambu wa Yordani, hi nghena etikweni leri HOSI Xikwembu xa hina xi hi nyikeke rona. Va ka Esawu lava tshamaka eSeyira, ni Vamowabu lava tshamaka le Ara, na vona va hi pfumelerile ku tsemakanya matiko ya vona.’
Kambe Sihoni hosi ya le Hexiboni a nga pfumelanga leswaku hi tsemakanya hi le tikweni ra yena, hikuva HOSI Xikwembu xa n'wina a xi n'wi nonon'hwisile mbilu, xi endlela ku n'wi nyiketa emavokweni ya n'wina, hilaha swi nga hakona ni namuntlha.
Kutani HOSI Xikwembu xi ku ka mina: ‘Namuntlha ndzi nyiketa Sihoni ni tiko ra yena emavokweni ya n'wina. Tekani tiko ra kona, mi tshama eka rona.’
Kutani Sihoni ni mavuthu ya yena hinkwawo va ta va ta hlangana na hina, hi lwa le Yahasi.
Hiloko HOSI Xikwembu xi nyiketa Sihoni ni vana va yena swin'we ni mavuthu ya yena hinkwawo emavokweni ya hina, kutani hi va hlula.
Enkarhini wolowo, hi tekile miti ya yena hinkwayo, hi yi herisa, hi herisa ni vavanuna ni vana ni vavasati, hi nga siyi na munhu na un'we.
Hi tekile ntsena swifuwo, ni swilo leswi hi swi phangheke emitini loko hi yi hlula.
Ku sukela le Arowere egangeni ra nkova wa Arinoni ni le mutini lowu nga nkoveni, ku ya fika eGiliyadi, a ku na muti na wun'we lowu wu hi tsandzeke, hikuva HOSI Xikwembu a xi yi nyiketile emavokweni ya hina.
I tiko ra Vaamoni ntsena leri hi nga nghenangiki eka rona, ri nga tiko leri katsaka tindhawu ta le ribuweni ra nambu wa Yaboko, ni miti leyi nga magangeni ya kona. Hi endlile hinkwaswo leswi HOSI Xikwembu xi hi leriseke swona.
Kutani hi suka etikweni ra Sihoni, hi tlhandluka hi ndlela leyi kongomaka eBaxani; hiloko Ogo hosi ya le Baxani ni mavuthu ya yena hinkwawo va huma ku ta lwa na hina le Edreyi.
Kambe HOSI Xikwembu xi ku ka mina: ‘Mi nga n'wi chavi, hikuva ndzi n'wi nyiketile emavokweni ya n'wina, yena ni vanhu va yena hinkwavo, ni tiko ra yena. Mi ta n'wi endla leswi mi swi endleke Sihoni hosi ya Vaamori loyi a a tshama eHexiboni.’
Kutani HOSI Xikwembu xi nyiketa na yena Ogo hosi ya le Baxani emavokweni ya hina, yena ni vanhu va yena hinkwavo, hi va dlaya ku nga sali na un'we wa mhamba.
Enkarhini wolowo, le xifundzheni xa Arigobi laha a ku fuma Ogo hosi ya le Baxani, a ku ri ni miti ya 60, kutani hi yi tekile hinkwayo hi nga siyi na wun'we.
Miti ya kona hinkwayo a yi ri makhokholo, yi biyeleriwile hi rirhangu lero leha, yi ri ni timbanti leti gogiwaka. Kusuhi na yona, a ku ri ni swimitana leswo tala leswi nga biyeleriwangiki.
Hi herisile miti leyi hinkwayo, vaaki va yona hi va endla leswi hi swi endleke Sihoni hosi ya le Hexiboni, hi herisa vavanuna, ni vana ni vavasati.
Hi lo teka ntsena swifuwo, ni swilo leswi hi swi phangheke emitini loko hi yi hlasela.
Enkarhini wolowo, hi tekile tiko hinkwaro ra le vuxeni bya nambu wa Yordani, leri a ri fumiwa hi tihosi letimbirhi ta Vaamori, ku sukela enkoveni wa Arinoni ku ya fika entshaveni ya Hermoni.
(Ntshava ya Hermoni, va le Sidoni va yi vula ‘Siriyoni’, Vaamori vona va yi vula ‘Seniri’.)
Hi tekile miti hinkwayo leyi a yi ri erivaleni ra Baxani, laha a ku fuma Ogo; hi tekile ni tindhawu hinkwato ta Giliyadi, ku ya fika emitini ya Saleka na Edreyi.
(Va ka Refayimi a va herile, a ku lo sala ntsena Ogo hosi ya le Baxani; mubedwa wa yena a wu ri wa nsimbhi, wu lehile 4,50 m wu anamile 2 m, hi mimpimo leyi toloveriweke hi vanhu hinkwavo, kutani wa ha ri kona ni namuntlha emutini wa Rabata etikweni ra Vaamoni.)
Enkarhini lowu hi tekeke tiko ri va ra hina, va ka Rhuveni ni va ka Gadi ndzi va nyikile tindhawu en'walungwini wa muti wa Arowere egangeni ra nkova wa Arinoni, ni hafu ya maganga ya Giliyadi ni miti ya kona.
Hafu ya va ka Manase ndzi va nyikile tindhawu leti saleke ta tiko ra Giliyadi, ni tiko hinkwaro ra Baxani leri a ri fumiwa hi Ogo, leri katsaka xifundzha hinkwaxo xa Arigobi. (Tindhawu leti hinkwato ta Baxani ti vuriwa tiko ra va ka Refayimi.
Yayiro n'wana Manase, ú tekile xifundzha hinkwaxo xa Arigobi, ri nga tiko ra Baxani ku ya fika endzilekaneni wa Vagexuri ni Vamaakati; kutani Yayiro a thya miti ya kona hinkwayo evito ra yena, ninamuntlha ya ha tiviwa hi vito ra ‘Havhota-Yayiro’.)
Va ka Makiri vona, ndzi va nyikile tiko ra Giliyadi.
Va ka Rhuveni ni va ka Gadi, ndzi va nyikile ndhawu leyi sukelaka eGiliyadi yi ya fika enkoveni wa Arinoni. Nkova lowu a wu ri ndzilekana hi tlhelo ra dzonga, kasi en'walungwini ndzilekana a wu ri nambu wa Yaboko, lowu nga ndzilekana wa Vaamoni hi tlhelo ra le vuxeni.
Hi tlhelo ra vupeladyambu, tiko ra vona a ri katsa Nkova wa Yordani, lowu sukelaka eka Tiva ra Galeliya, wu ya fika eLwandle-ra-Araba, ri nga Lwandle-ra-ku-fa, leri nga hansi ka swinkobyana swa ntshava ya Pisga, hi tlhelo ra vuxa.
Enkarhini wolowo, ndzi va lerisile ndzi ku: ‘HOSI Xikwembu xa n'wina xi mi nyikile tiko leri ri va ra n'wina. Masocha ya n'wina hinkwawo ma fanele ku pela nambu wa Yordani ma hlomile, ma rhangela Vaisraele, vona vamakwenu.
Kambe vasati va n'wina ni vana va ta sala emitini leyi ndzi mi nyikeke yona; hambi swi ri swifuwo swa n'wina swi ta sala; ndza swi tiva leswaku mi ni swifuwo leswo tala.
Mi ta pfuna vamakwenu ku kondza HOSI Xikwembu xa n'wina xi va wisisa, va teka tiko leri xi va nyikeke rona entsungeni wa nambu wa Yordani. Kutani un'wana ni un'wana exikarhi ka n'wina ú ta tlhelela endhawini leyi ndzi n'wi nyikeke yona.’
Kutani enkarhini wa kona ndzi lerisile Yoxuwa, ndzi ku: ‘Hinkwaswo leswi HOSI Xikwembu xa wena xi swi endleke tlhosi letimbirhi, u swi vonile hi mahlo. Kutani matiko hinkwawo lawa u nga ta nghena eka wona, HOSI Xikwembu xi ta ma endla sweswo.
Wena u nga ma chavi, hikuva HOSI Xikwembu xa wena hi xona lexi xi nga ta ku lwela.’
Enkarhini wolowo, ndzi khongerile HOSI Xikwembu hi matimba, ndzi ku
‘We HOSI N'wini wanga, leswi u ndzi kombeke swona i masungulo ntsena ya mintirho leyikulu yo hlamarisa leyi u lavaka ku yi endla. A ku na xikwembu xin'wana etilweni ni laha misaveni lexi kotaka ku endla mintirho ya matimba ku fana na wena!
Ndzi kombela leswaku u ndzi pfumelela ku pela nambu wa Yordani, ndzi ya vona tiko leriya ro saseka ra maganga lamanene, ni tintshava ta Lebanoni.’
Kambe HOSI Xikwembu a xi ndzi hlundzukerile hikwalaho ka n'wina, kutani xi ala xikombelo xa mina, xi ndzi hlamula xi ku: ‘Miyela! Mhaka leyi, u nga ha vulavuli hi yona.
Tlhandlukela entshaveni ya Pisga, u ya yima enhlohlorhini ya yona, u languta evuxeni ni le vupeladyambu, u languta edzongeni ni le n'walungwini: Tiko ra kona, u to ri vona kunene, hikuva nambu lowu wa Yordani, a wu nga wu peli!
Kambe lerisa Yoxuwa, u n'wi tiyisa nhlana ni ku n'wi nyika matimba, hikuva hi yena loyi a nga ta rhangela vanhu lava emahlweni, a ya va nghenisa etikweni leri u ri vonaka, ri va ra vona.’
Kwalaho, hi tshamile enkoveni lowu langutaneke ni muti wa Beta-Peyori.
N'wina Vaisraele, yingisani swinene milawu ni swiletelo leswi ndzi mi dyondzisaka swona, mi hanya ha swona, mi ta kuma vutomi, kutani mi ta nghena etikweni leri HOSI Xikwembu xa vatata wa n'wina xi mi nyikaka rona mi ri teka ri va ra n'wina.
Eka leswi ndzi mi lerisaka swona, mi nga engeteli nchumu, naswona mi nga hunguti nchumu; hlayisani swileriso swa HOSI Xikwembu xa n'wina, leswi ndzi mi lerisaka swona.
Leswi HOSI Xikwembu xi swi endleke entshaveni ya Peyori, loko xi herisa va ka n'wina hinkwavo lava va gandzeleke Baali, mi swi vonile hi mahlo.
Kasi n'wina lava mi namarheleke HOSI Xikwembu, ma ha ri kona hinkwenu ni namuntlha.
Vonani, ndzi mi dyondzisile milawu ni swiletelo, hilaha HOSI Xikwembu xi ndzi leriseke hakona, leswaku loko mi nghena etikweni leri mi nga ta ri teka ri va ra n'wina, mi ta hanya ha swona.
Hlayisani milawu ni swiletelo leswi, hikuva loko mi endla tano, vanhu va tinxaka timbe va ta vona vutlhari ni ku twisisa ka n'wina, kutani loko va twa milawu leyi hinkwayo, va ta ku: ‘Mawaku lava nga ni vutlhari ni ku twisisa ku fana ni rixaka lerikulu leri.’
Xana rixaka rin'wana ri kona emisaveni, leri swikwembu swa rona swi nga kusuhi na rona ku fana ni HOSI Xikwembu xa hina xana? Nkarhi wihi na wihi loko hi huwelela eka xona, xa hi hlamula.
Xana rixaka rin'wana ri nga va kona leri nga ni milawu ni swiletelo swo lulama ku tlula leswi ndzi mi kombaka swona namuntlha xana?
Hlayisani timhaka leti swinene, mi ti veka embilwini; mi nga tshuki mi rivala leswi mi swi voneke; evutomini hinkwabyo bya n'wina, mi nga tshuki mi hambana na swona; vana va n'wina ni vatukulu va n'wina, va dyondziseni swona.
Siku leri mi yimeke emahlweni ka HOSI Xikwembu entshaveni ya Horebe, xi ndzi byerile xi ku: ‘Hlengeleta Vaisraele, ndzi lava leswaku va yingisa leswi ndzi nga ta va byela swona, va ta tiva ku ndzi chava vutomi bya vona hinkwabyo laha misaveni, va ta dyondzisa ni vana va vona.’
Kutani mi tshinerile, mi fika mi yima ehansi ka ntshava leyi a yi pfurha ndzilo; malangavi ya wona a ma dliva tilo, ku va ni papa ra ntima ni munyama.
Kutani HOSI Xikwembu xi vulavula na n'wina xi ri endzilweni, kambe n'wina mi lo twa ntsena rito ra xona, nghohe ya xona a mi yi vonanga.
Kutani xi hlamuserile ndlela leyi mi nga ta hlayisa ntwanano wa xona ha yona, ku nga ku hlayisa Milawu ya Khume leyi xi yi tsaleke ehenhla ka maribye mambirhi ya swiphepherhele.
Enkarhini wolowo, HOSI Xikwembu xi ndzi lerisile leswaku ndzi mi dyondzisa milawu ni swiletelo leswi, mi ta hanya ha swona etikweni leri mi yaka eka rona ku ya ri teka ri va ra n'wina.
Mi fanele ku tivonela swinene: Siku leri HOSI Xikwembu xi vulavuleke na n'wina entshaveni ya Horebe xi ri endzilweni, nghohe ya xona a mi yi vonanga nikutsongo
hikokwalaho, chavani ku tinyamisa hi ku tiendlela xifaniso xihi na xihi xa xikwembu xin'wana, lexi vatliweke kumbe lexi vumbiweke, hambi xa xinuna hambi xa xisati
mi nga tshuki mi tiendlela xifaniso xa xiharhi xihi na xihi xa laha misaveni, kumbe xa xinyanyana xihi na xihi lexi hahaka empfhukeni
kumbe xifaniso xa xin'wana ni xin'wana lexi kokovaka, kumbe xa nhlampfi yihi na yihi leyi nga matini ehansi ka misava.
Loko mi languta ehenhla, mi vona hinkwaswo leswi nga kona, ku nga dyambu, ni n'weti, ni tinyeleti, tivoneleni leswaku swi nga mi hambukisi, kutani mi swi nkhinsamela kumbe ku swi tirhela, hikuva swilo leswi, HOSI Xikwembu xa n'wina xi swi avele vanhu va matiko man'wana hinkwawo leswaku va swi gandzela.
HOSI Xikwembu xi mi tekile, xi mi humesa endzilweni wa le Egipta, lowu nga n'okisaka ni tinsimbhi, leswaku mi va tiko leri nga ra xona ntsena, kutani hi leswi mi nga swona ni namuntlha.
Kambe HOSI Xikwembu xa n'wina xi ndzi hlundzukerile hikwalaho ka n'wina, xi tiyisa hi ku hlambanya leswaku ndzi nga ka ndzi nga peli nambu wa Yordani, ni leswaku a ndzi nga ngheni etikweni lero saseka leri xi mi nyikaka rona, ri va ra n'wina.
Mina ndzi ta fela kwala tikweni leri, nambu wa Yordani a ndzi nga wu peli, kambe n'wina mi ta wu pela, mi ya teka tiko leriya ro saseka, ri va ra n'wina.
Tivoneleni, mi nga tshuki mi rivala ntwanano lowu HOSI Xikwembu xa n'wina xi wu endleke na n'wina, mi nga tiendleli xifaniso xihi kumbe xihi xa swilo leswi HOSI Xikwembu xa n'wina xi mi aleleke ku swi gandzela
hikuva HOSI Xikwembu xa n'wina i ndzilo lowu herisaka; xi lava ku gandzeriwa xi ri xoxe ntsena.
Loko mi ta va mi kumile vana ni vatukulu, ni loko mi hetile malembe layo tala etikweni leriya, mi nga tshuki mi tinyamisa hi ku tiendlela xifaniso xihi na xihi, lexi vatliweke kumbe lexi vumbiweke, lexi mi nga ta xi gandzela, hikuva mhaka yo tano yi bihile emahlweni ka HOSI Xikwembu xa n'wina, yi ta xi hlundzukisa.
Tilo ni misava i timbhoni ta mina namuntlha leswaku loko mi gandzela xifaniso xo tano, mi ta hatla mi susiwa etikweni leri mi yaka mi ya ri teka entsungeni wa Yordani. A mi nga tshami malembe layo tala eka rona, hikuva mi ta heriseriwa makumu
HOSI Xikwembu xi ta mi hangalasa ni matiko, kutani exikarhi ka tinxaka hinkwato leti xi nga ta mi yisa eka tona, mi ta va mi nga talanga.
Loko mi ri exikarhi ka tinxaka ta kona, mi ta tirhela swikwembu swa timhandze ni maribye leswi endliweke hi mavoko ya vanhu, leswi nga voniki kumbe ku twa, leswi nga dyiki kumbe ku nun'hweta.
Loko mi ri exikarhi ka vanhu lava, mi ta lava HOSI Xikwembu xa n'wina, kutani loko mi xi lava hi timbilu ta n'wina hinkwato ni moya wa n'wina hinkwawo mi ta xi kuma.
Loko mi sungula ku xaniseka, ni loko timhaka leti hinkwato ti mi humelela enkarhini lowu taka, mi ta tlhelela eka HOSI Xikwembu xa n'wina, mi xi yingisa
leswi HOSI Xikwembu xa n'wina xi nga Xikwembu lexi twelaka vusiwana, a xi nga mi tshiki kumbe ku mi herisa; ntwanano lowu xi wu endleke ni vatata wa n'wina hi ku hlambanya, a xi nga wu rivali.
Kambisisani swinene leswi humeleleke eminkarhini ya khale loko n'wina mi nga si va kona, mi sukela kwale sikwini leriya Xikwembu xi tumbuluxeke munhu emisaveni ha rona, mi kambisisa hinkwako ku ya fika evugimamusi. Xana swilo swo tano swi tshama swi humelela, kumbe ú kona loyi a nga tshama a twa swo fana ni leswi xana?
Ku hava rixaka ni rin'we leri tshamaka ri twa xikwembu xa rona xi vulavula xi ri endzilweni, kutani ri sala ra ha hanya, sweswo swi humelerile eka n'wina ntsena.
Ku hava xikwembu ni xin'we lexi nga tshama xi ringeta ku ya tihumesela vanhu va xona exikarhi ka rixaka rin'wana, hi ku tirhisa mintungu, ni swikombiso, ni mahlori, ni tinyimpi, hi ntamu lowukulu ni mintirho ya matimba leyi chavisaka ngopfu. I HOSI Xikwembu xa n'wina ntsena lexi endleke swilo leswi hinkwaswo etikweni ra Egipta, mi ri karhi mi swi vona.
Swilo leswi, mi kombiwile swona mi ta tiva leswaku HOSI i Xikwembu, a ku na Xikwembu xin'wana ehandle ka xona.
Xi endlile leswaku mi twa rito ra xona leri humaka etilweni, xi mi laya ha rona. Kutani laha misaveni xi mi kombile ndzilo wa xona lowukulu, xi vulavula na n'wina xi ri endzeni ka wona.
HOSI Xikwembu xi rhandzile vatata wa n'wina, kutani xi mi hlawurile n'wina vana va vona, xi mi humesa hi xoxe etikweni ra Egipta, hi matimba ya xona lamakulu.
Tinxaka letikulu leti ti mi tlulaka hi matimba, HOSI Xikwembu xi mi hlulerile tona, kutani xi mi nyika tiko ra tona, ri va ndzhaka ya n'wina, hilaha mi swi vonaka hakona namuntlha.
Ku sukela namuntlha, mi nga ha rivali leswaku HOSI i Xikwembu ematilweni ni laha misaveni, a ku na xin'wana ehandle ka xona.
Kutani n'wina, hlayisani milawu ni swiletelo leswi namuntlha ndzi mi lerisaka swona. Loko mi endla tano, mi ta kateka, n'wina ni vana va n'wina, kutani mi ta hanya masiku layo tala etikweni leri HOSI Xikwembu xa n'wina xi mi nyikaka rona, leswaku ri va ra n'wina hilaha ku nga heriki.
Kutani Muxe a hlawula miti minharhu evuxeni bya nambu wa Yordani
miti leyi a yi ri leyi munhu a a ta tsutsuma a ya tumbela eka yona loko a tshuka a dlayile munhu kambe ku nga ri ha vomu, naswona ku nga vanga ni rivengo exikarhi ka vona, eminkarhini leyi hundzeke. Loko mudlayi a ya tumbela eka wun'wana wa miti leyi, a a tshikiwe a nga dlayiwi.
Miti ya kona hi leyi: Beseri, muti wa va ka Rhuveni lowu nga mananga erivaleni; na Ramoto, muti wa va ka Gadi, lowu nga Giliyadi; na Golani, muti wa va ka Manase, lowu nga Baxani.
Lowu hi wona Nawu lowu a wu nyikeke Vaisraele
swi nga switsundzuxo ni milawu ni swiletelo leswi a va byeleke swona, loko va humile etikweni ra Egipta.
Enkarhini wolowo, Vaisraele a va ri evuxeni bya nambu wa Yordani, enkoveni lowu langutaneke ni muti wa Beta-Peyori. Tiko ra kona a ri ri ra Sihoni hosi ya Vaamori, loyi a a tshama emutini wa Hexiboni. Muxe ni Vaisraele va n'wi hlurile loko va humile etikweni ra Egipta
kutani va teka tiko ra yena ri va ra vona, va teka ni tiko ra Ogo hosi ya le Baxani. Sihoni na Ogo a ti ri tona tihosi ta Vaamori, evuxeni bya Yordani.
Matiko ya tona a ma sukela emutini wa Arowere, egangeni ra nkova wa Arinoni edzongeni, ma ya fika entshaveni ya Siriyoni, hileswaku ntshava ya Hermoni en'walungwini
ma katsa tlhelo ra le vuxeni bya Nkova wa Yordani, ku ya fika eLwandle-ra-Araba (hileswaku, Lwandle-ra-ku-fa), ni swinkobyana swa ntshava ya Pisga.
Kutani Muxe a hlengeleta Vaisraele hinkwavo, a vulavula na vona a ku: N'wina Vaisraele, yingisani swinene milawu ni swiletelo leswi ndzi mi byelaka swona namuntlha; swi dyondzeni mi swi hlayisa, mi hanya ha swona.
HOSI Xikwembu xa hina xi endlile ntwanano na hina entshaveni ya Horebe
ntwanano wa kona, a xi wu endlanga ni vatata wa hina, kambe xi wu endlile na hina hinkwerhu hi nga kona namuntlha.
HOSI Xikwembu xi vulavurile na n'wina entshaveni xi ri endzilweni, xi langutane na n'wina.
Kutani HOSI Xikwembu xi te
‘Hi mina HOSI Xikwembu xa wena, lexi xi ku humeseke etikweni ra Egipta ni le vuhlongeni bya kona.
‘U nga tshuki u gandzela swikwembu swin'wana, kambe gandzela mina ntsena.
‘U nga tshuki u tivatlela xifaniso xa xikwembu, kumbe xifaniso xa swilo swihi na swihi leswi nga henhla etilweni, kumbe leswi nga hansi emisaveni, kumbe leswi nga matini ehansi ka misava.
U nga tshuki u swi nkhinsamela kumbe ku swi tirhela, hikuva mina HOSI Xikwembu xa wena, ndzi Xikwembu xa rilaveta: Ndzi ba lava va ndzi vengaka kun'we ni vana va vona, ku fika eka rixaka ra vona ra vunharhu ni ra vumune
kambe ndzi komba rirhandzu ra mina leri tshembekaka ku fika eka rixaka ra madzana-dzana ra lava va ndzi rhandzaka, lava hlayisaka milawu ya mina.
‘U nga tshuki u tlanga hi vito ra mina, hikuva mina HOSI Xikwembu xa wena, ndzi nga ka ndzi nga tshiki ku ba loyi a tlangaka hi vito ra mina.
‘Hlayisa siku ra Savata, ri tshama ri hlawulekile, hilaha mina HOSI Xikwembu xa wena ndzi ku leriseke hakona.
U na masiku ya 6 lawa u faneleke ku tirha mintirho ya wena hinkwayo.
Kambe siku ra vu-7 i siku ra ku wisa leri hlawuleriweke mina HOSI Xikwembu xa wena; hi siku leri, u nga tshuki u tirha ntirho ni wun'we, wena kumbe n'wana wa wena wa xinuna ni wa xisati, kumbe nandza wa wena wa xinuna ni wa xisati, hambi yi ri homu ya wena, kumbe mbhongolo ya wena, kumbe xifuwo xihi na xihi xa wena, kumbe munhu loyi a luveleke eka wena; hi ndlela leyi, na wona malandza ya wena ya xinuna ni ya xisati ma ta kuma ku wisa ku fana na wena.
Tsundzuka leswaku a wu ri hlonga etikweni ra Egipta, ni leswaku mina HOSI Xikwembu xa wena ndzi ku humesile evuhlongeni byebyo, hi ntamu lowukulu ni mintirho ya matimba. Hikokwalaho, mina HOSI Xikwembu xa wena ndzi ku lerisa ku hlayisa siku ra Savata.
‘Xixima tata wa wena ni mana wa wena, hilaha mina HOSI Xikwembu xa wena ndzi ku leriseke hakona, leswaku u ta hanya masiku layo tala, u kateka etikweni leri mina HOSI Xikwembu xa wena ndzi ku nyikaka rona.
‘U nga tshuki u dlaya.
‘U nga tshuki u oswa.
‘U nga tshuki u yiva.
‘U nga tshuki u lumbeta munhu-kuloni hi vumbhoni byo hemba.
‘U nga tshuki u navela nsati wa munhu-kuloni; naswona u nga tshuki u navela yindlu ya yena, hambi nsimu ya yena, kumbe nandza wa yena wa xinuna ni wa xisati; ni homu ya yena, kumbe mbhongolo ya yena, kumbe xilo xihi na xihi lexi nga xa yena, u nga tshuki u xi navela.’
Marito lawa hinkwawo, HOSI Xikwembu xi mi byerile wona loko mi hlengeletanile hinkwenu entshaveni, laha xi vulavuleke na n'wina hi rito leri tlakukeke, xi ri exikarhi ka ndzilo, epapeni ra ntima lowukulu. Eka leswi xi swi vuleke, a xi engetelanga nchumu, xi lo swi tsala emaribyeni mambirhi ya swiphepherhele, xi ndzi nyika wona.
Loko mi twile rito leri humaka exinyamini, ni loko mi vonile ndzilo lowu pfurhaka entshaveni, varhangeri hinkwavo va tinyimba ta ka n'wina ni vakulukumba va n'wina hinkwavo va tile eka mina
va fika va ku: ‘HOSI Xikwembu xa hina xi hi kombisile ku kwetsima ka xona ni vukulukumba bya xona, naswona hi twile rito ra xona loko xi vulavula na hina xi ri endzilweni; namuntlha hi vonile Xikwembu xi vulavula na munhu, kambe a nga fi.
Xana na hina hi nga pona ke? E-e, loko ho tlhela hi twa rito ra HOSI Xikwembu xa hina, hi ta fa; ndzilo lowukulu lowu, wu ta hi herisa.
Ku hava munhu loyi a tshamaka a twa Xikwembu lexi hanyaka xi vulavula na yena xi ri endzilweni, kutani a ya emahlweni a hanya; sweswo swi humelele eka hina ntsena.
We Muxe, tshinela kusuhi ni ntshava, u twa hinkwaswo leswi HOSI Xikwembu xa hina xi nga ta swi vula. U ta vuya u hi rungulela hinkwaswo leswi xi nga ta ku byela swona. Hi ta yingisa, kutani hi swi endla.’
HOSI Xikwembu xi mi twile loko mi vulavula na mina, kutani xi ku ka mina: ‘Marito ya vanhu lava, ndzi ma twile; hinkwaswo leswi va ku byeleke swona, swi lulamile.
Loko va nga va ni miehleketo leyi minkarhi hinkwayo, va ndzi chava, va hlayisa ni milawu ya mina hinkwayo, a va ta kateka, vona ni vana va vona.
Famba u ya va byela leswaku va tlhelela emixaxeni ya vona.
Kambe wena Muxe, yima laha tlhelo ka mina, hikuva ndzi lava ku ku byela swileriso hinkwaswo ni milawu ni swiletelo leswi u nga ta va dyondzisa swona. Kutani loko va ta va va nghenile etikweni leri ndzi nga ta va nyika rona ri va ra vona, va ta hanya ha swona.’
Hikokwalaho, endlani hilaha HOSI Xikwembu xi mi leriseke hakona; vonani leswaku mi nga hambuki endleleni ya xona.
Mi fanele ku hanya hi ndlela leyi HOSI Xikwembu xi mi lerisaka yona. Loko mi endla sweswo, mi ta kateka, naswona mi ta hanya masiku layo tala etikweni leri mi nga ta ri teka ri va ra n'wina.
Leswi i swileriso ni milawu ni swiletelo leswi HOSI Xikwembu xa n'wina xi ndzi byeleke ku ta mi dyondzisa swona; mi ta hanya ha swona loko mi ta va mi nghenile etikweni leriya mi yaka mi ya ri teka, leswaku ri va ra n'wina.
N'wina ni vana va n'wina ni vatukulu va n'wina, chavani HOSI Xikwembu xa n'wina. Evuton'wini bya n'wina hinkwabyo, hanyani hi ku hlayisa milawu ni swileriso hinkwaswo leswi ndzi mi byeleke swona. Loko mi endla tano, mi ta hanya masiku layo tala.
N'wina Vaisraele, yingisani milawu leyi, mi yi hlayisa, mi hanya ha yona, leswaku mi ta kateka, kutani mi va ni vana lavo tala etikweni leriya ri khulukaka ntswamba ni vulombe, hilaha HOSI Xikwembu xa vatata wa n'wina xi tshembiseke hakona.
Yingisa Israele, HOSI Xikwembu xa hina, i HOSI yi ri yoxe, a ku na yin'wana.
Rhandza HOSI Xikwembu xa wena hi mbilu ya wena hinkwayo, ni moya wa wena hinkwawo, ni matimba ya wena hinkwawo.
Marito lawa ndzi ku byelaka wona namuntlha, u nga tshuki u ma rivala
naswona u fanele ku tikarhata u ma dyondzisa vana va wena. Vulavula ha wona minkarhi hinkwayo, ku nga va loko mi tshamile emakaya, kumbe loko mi ri eriendzweni, kumbe loko mi etlela, kumbe loko mi pfuka.
Marito lawa, ma boheleleni emavokweni ya n'wina ni le mimombyeni ya n'wina, ma va xitsundzuxo.
Naswona mi ta ma tsala emarimbeni ya timbanti ta tindlu ta n'wina, ni le tinyangweni ta miti ya n'wina.
HOSI Xikwembu xa n'wina xi ta mi nghenisa etikweni leri xi tshembiseke ku mi nyika rona, hilaha xi hlambanyeleke vatata wa n'wina Abrahama na Isaka na Yakobo hakona. Tiko ra kona ri ni miti leyikulu yo saseka, leyi mi nga yi akangiki
tindlu ta rona ti tele swilo leswo saseka, kambe a swi hlengeletiwanga hi n'wina; tiko rero ri ni swihlovo leswi mi nga swi celangiki ni masimu ya vhinya ni ya mitlhwari leyi mi nga yi byalangiki. Hikokwalaho, loko mi dya mi xurha
mi nga tshuki mi rivala HOSI Xikwembu lexi xi mi humeseke etikweni ra Egipta ni le vuhlongeni bya kona.
Chavani HOSI Xikwembu xa n'wina, mi tirhela xona ntsena, mi hlambanva hi vito ra xona.
Mi nga tshuki mi gandzela na xin'we xa swikwembu swa matiko lawa ya mi rhendzeleke
hikuva HOSI Xikwembu xa n'wina, xona lexi tshamaka exikarhi ka n'wina, xi lava ku gandzeriwa xi ri xoxe ntsena; loko mi nga endli tano, xi ta mi hlundzukela, xi mi herisa emisaveni hi vukari bya xona.
Mi nga tshuki mi ringa HOSI Xikwembu xa n'wina, ku fana ni leswi mi nga tshama mi xi ringa eMasa.
Mi fanele ku tikarhata, mi hlayisa swileriso swa HOSI Xikwembu xa n'wina, ni switsundzuxo swa xona, ni milawu ya xona, swi nga leswi xi mi leriseke swona
mi endla leswi lulameke, leswi nkhensekaka eka HOSI Xikwembu, leswaku mi ta kateka, mi kota ku nghena etikweni lerinene leri HOSI Xikwembu xi ri tshembiseke vatata wa n'wina, mi ri teka ri va ra n'wina
mi hangalasa valala va n'wina, hilaha HOSI Xikwembu xi vuleke hakona.
Eminkarhini leyi taka, loko vana va n'wina va mi vutisa va ku: ‘Xana HOSI Xikwembu xa hina xi mi nyikele yini switsundzuxo leswi ni milawu leyi ni swiletelo leswi xana?’
mi ta va hlamula mi ku: ‘A hi ri mahlonga ya hosi Faro le Egipta, kambe HOSI Xikwembu xi hi humesile etikweni rero hi matimba ya xona lamakulu.
Hi swi vonile hi mahlo ya hina loko HOSI Xikwembu xi ba tiko ra Egipta na hosi Faro ni malandza ya yena hinkwawo, hi mahlori lamakulu ni swihlamariso leswi chavisaka
kutani xi hi humesa etikweni ra Egipta, leswaku xi ta hi nghenisa etikweni leri xi ri tshembiseke vatatana, leswaku xi ta hi nyika rona.
Kutani HOSI Xikwembu xa hina xi hi lerisile leswaku hi hanya hi milawu leyi hinkwayo, hi xi chava; loko hi endla tano, hi ta kateka minkarhi hinkwayo, kutani xona xi ta sirhelela vutomi bya hina, hilaha mi swi vonaka hakona ni namuntlha.
Loko hi tikarhata hi endla hinkwaswo leswi HOSI Xikwembu xi hi byelaka swona, hilaha xi hi leriseke hakona, xi ta twanana na hina.’
Loko HOSI Xikwembu xa n'wina xi mi fikisa etikweni leri mi yaka eka rona ku ya ri teka ri va ra n'wina, xi ta hlongola vanhu lava va mi tlulaka hi ku tala ni ku tiya va suka emahlweni ka n'wina, ti nga tinxaka leti ta 7: Vahiti, ni Vagirigaxi, ni Vaamori, ni Vakanana, ni Vaperesi, ni Vahivhi, ni Vayebusi.
HOSI Xikwembu xa n'wina xi ta va nyiketa emavokweni ya n'wina, mi va hlula, kutani mi fanele ku va herisela makumu.
Vanhu lava, mi nga tshuki mi tekelana na vona; mi nga pfumeli leswaku vana va n'wina va tekiwa hi vana va vona; naswona mi nga pfumeli leswaku vana va n'wina va ya teka vana va vona
hikuva vavasati lava va nga hambukisa vana va n'wina va majaha, kutani va nga ha ndzi yingisi, va tirhela swikwembu swin'wana. Loko vo endla sweswo va ta hlundzukisa HOSI Xikwembu xa n'wina, xi hatla xi mi herisela makumu.
Vanhu lava, va endleni leswi: Mi fanele ku hindzimuxa tialitari ta vona, mi fayetela ni maribye ya vukhongeri bya vona bya hava, mi tsemelela timhandze ta Axera xikwembukazi xa vona, mi hisetela ni swikwembu swa vona leswi vatliweke.
N'wina, mi rixaka leri hlawuleriweke HOSI Xikwembu xa n'wina. Xi mi hlawurile exikarhi ka vanhu va matiko hinkwawo lama nga kona emisaveni, leswaku mi va vanhu va xona va xiviri.
HOSI Xikwembu xi mi rhandzile, kutani xi mi hlawurile, ku nga ri leswaku a mi tlula vanhu van'wana hi ku tala, e-e. N'wina a mi ri vatsongo eka vanhu hinkwavo!
HOSI Xikwembu xa n'wina xi endlile leswi hikuva xa mi rhandza, naswona a xi hlayisa leswi xi tshembiseke vatata wa n'wina swona, kutani xi mi kutsurile hi matimba ya xona lamakulu, mi huma evuhlongeni bya Faro hosi ya Egipta.
Hikokwalaho, tsundzukani leswaku HOSI Xikwembu xa n'wina, i Xikwembu xi ri xoxe, naswona xa tshembeka, xi hlayisa ntwanano wa xona. Lava va xi rhandzaka ni ku hlayisa milawu ya xona, xa va rhandza ku ya fika eka rixaka ra madzana-dzana.
Kambe lava va xi vengaka, xi ta va ba xi va herisa. Loyi a vengaka HOSI Xikwembu, xi nge n'wi tsetseleli xi n'wi tshika ntsena, kambe xi ta n'wi ba.
Hikokwalaho, vonani leswaku mi hlayisa swileriso ni milawu ni swiletelo, mi hanya ha swona hilaha ndzi mi lerisaka hakona namuntlha.
Leswi mi nga ta va mi yingisile swiletelo leswi, mi swi hlayisa mi hanya ha swona, HOSI Xikwembu xa n'wina na xona xi ta hlayisa ntwanano wa xona na n'wina ni rirhandzu ra xona leri tshembekeke, hilaha xi hlambanyeleke vatata wa n'wina hakona.
HOSI Xikwembu xi ta mi rhandza, xi mi katekisa leswaku mi andza mi va ni vana lavo tala. Xi ta katekisa ni masimu ya n'wina leswaku mi pfuna mavele ni vhinyo ni mafurha, xi mi nyika ni swifuwo leswo tala leswikulu ni leswitsongo, etikweni leri xi tshembiseke vatata wa n'wina leswaku xi ta mi nyika rona.
Mi ta tlula tinxaka letin'wana hinkwato hi ku kateka: Exikarhi ka n'wina a ku nga vi na loyi a pfumalaka n'wana, hambi swi ri swifuwo swa n'wina hinkwaswo swi ta tswala.
HOSI Xikwembu xi ta susa mavabyi hinkwawo exikarhi ka n'wina. A ku nga vi na rin'we ra makhombo hinkwawo ya tiko ra Egipta lawa mi ma tivaka, leri ri nga ta mi wela, kambe Xikwembu xi ta ma tirhisa ku ba vanhu hinkwavo lava va mi vengaka.
Kutani mi fanele ku herisa vanhu hinkwavo lava HOSI Xikwembu xa n'wina xi nga ta va nyiketa emavokweni ya n'wina; mi nga va tsetseleli, na swikwembu swa vona mi nga tshuki mi swi tirhela, hikuva swi nga hundzuka ntlhamu lowu wu nga ta mi phasa.
Mi nga tshuki mi anakanya leswaku vanhu lava va mi tlula hi ku tala ni leswaku mi nge swi koti ku va tekela tiko ra vona ri va ra n'wina, e-e!
Mi nga va chavi! Tsundzukani leswi HOSI Xikwembu xa n'wina xi swi endleke Faro ni tiko hinkwaro ra Egipta
ku nga mintungu leyo chavisa leyi mi yi voneke, ni swikombiso ni mahlori, swi nga leswi HOSI Xikwembu xa n'wina xi mi humeseke ha swona le Egipta, hi ntamu wa xona lowukulu ni mintirho ya xona ya matimba; vanhu hinkwavo lava mi va chavaka, HOSI Xikwembu xa n'wina xi ta va herisa hi mukhuva wolowo.
Naswona HOSI Xikwembu xa n'wina xi ta rhumela mimpfi exikarhi ka vona, ku kondza lava nga ta sala va tumberile, va herisiwa hinkwavo.
Vanhu lava, mi nga va chavi, hikuva HOSI Xikwembu xa n'wina lexi nga ni matimba lama chavisaka, xi tshama na n'wina
xi ta va hlongola va suka emahlweni ka n'wina ha kutsongo-tsongo. Mi nga tshuki mi va herisa hinkwavo hi nkarhi wun'we, hikuva swiharhi swa nhova swi nga tala, kutani swi mi karhata.
HOSI Xikwembu xa n'wina xi ta va hlanganisa tinhloko, kutani xi va nyiketa emavokweni ya n'wina, ku kondza mi va herisa.
Xi ta nyiketa tihosi ta wona emavokweni ya n'wina, kutani mi ta dlaya mavito ya tona ma nyamalala laha misaveni; ku hava munhu loyi a nga ta mi tiyela, ku kondza mi va herisela makumu.
Mi ta hisa swifaniso swa swikwembu swa vona leswi vatliweke; mi nga tshuki mi navela silivhere kumbe nsuku lowu namekiweke eka swifaniso leswi, hikuva loko mo tshuka mi titekela wona, wu ta hundzuka ntlhamu lowu wu nga ta mi phasa. Swilo leswi, HOSI Xikwembu xa n'wina xa swi nyenya
hikokwalaho mi nga tshuki mi swi nghenisa emitini ya n'wina, hikuva swi nga mi vangela ku rhuketeriwa na n'wina; mi fanele ku swi venga mi va kule na swona, hikuva i swilo leswi rhuketeriweke.
Hinkwaswo leswi ndzi mi lerisaka swona namuntlha, mi fanele ku swi yingisa, leswaku mi ta hanya mi andza, mi nghena etikweni leri HOSI Xikwembu xi ri tshembiseke vatata wa n'wina, mi ri teka ri va ra n'wina.
Mi nga tshuki mi rivala ndlela leyi HOSI Xikwembu xi mi fambiseke ha yona, malembe lawa hinkwawo ya 40 emananga. A xi endlela ku mi tshinya, xi mi kambela, leswaku xi ta tiva leswi mi ehleketaka swona, ni ku vona loko mi ta yingisa swileriso swa xona, kumbe mi ta ka mi nga swi yingisi.
Xi mi tshinyile hi ku mi rhumela ndlala, kutani xi mi phamela manna, swi nga swakudya leswi a mi nga swi tivi, hambi va ri vatata wa n'wina va nga swi tivangiki. Swilo leswi, xi swi endlerile ku mi dyondzisa leswaku munhu a nga ka a nga hanyi hi vuswa ntsena, kambe ú ta hanya hi marito hinkwawo lama humaka enon'weni wa HOSI Xikwembu.
Eka malembe lawa ya 40 hinkwawo, swiambalo swa n'wina a swi hlakalanga, hambi yi ri milenge a yi pfimbanga.
Twisisani swinene leswaku HOSI Xikwembu xi mi laya ku fana na tatana loyi a layaka n'wana wa yena.
Hikokwalaho, mi fanele ku hlayisa swileriso swa HOSI Xikwembu xa n'wina, mi famba etindleleni ta xona, mi xi chava.
HOSI Xikwembu xa n'wina xi lava ku mi nghenisa etikweni lero saseka ngopfu. Tiko ra kona ri ni swihlovo ni swinambyana leswi khulukaka, ni mati lama pfelelaka ma huma eminkoveni ni le magangeni
etikweni rero mi ta kuma koroni ni mavele ya maxalana, ni mirhi ya vhinya ni minkuwa ni mirhi ya magrenada ni mitlhwari; hambi byi ri vulombe, byi kona.
Etikweni ra kona mi ta dya mi xurha, a mi nga pfumali nchumu. Maribye ya kona ma ni nsimbhi, naswona mi ta cela koporo etintshaveni ta kona.
Kutani loko mi dyile mi xurha, mi ta tlangela HOSI Xikwembu xa n'wina, hikokwalaho ka tiko lero saseka leri xi mi nyikaka rona.
Tivoneleni, mi nga tshuki mi fularhela HOSI Xikwembu, hi ku rivala milawu ni swileriso ni swiletelo swa xona leswi ndzi mi byelaka swona, namuntlha.
Loko mi dya mi xurha, ni loko mi tiakela tindlu leto saseka mi tshama eka tona
ni loko mintlhambi ya n'wina ya swifuwo leswikulu ni leswitsongo yi engeteleleka, swin'we ni silivhere ni nsuku ni swilo swin'wana swa n'wina hinkwaswo
mi nga tshuki mi tikurisa, kutani mi fularhela HOSI Xikwembu xa n'wina lexi xi mi humeseke etikweni ra Egipta ni le vuhlongeni bya rona.
Hi xona lexi xi nga mi tsemakanyisa mananga lamakulu yo chavisa lama nga ni tinyoka ta vuxungu ni swipame; endhawini leyi yo oma ngopfu, HOSI Xikwembu xi mi humeserile mati eribyeni lero nonon'hwa swinene
kwale mananga, xi mi nyikile manna, swi va swakudya swa n'wina leswi vatata wa n'wina va nga swi tivangiki. A xi endlela ku mi tshinya ni ku mi kambela ha swona, leswaku eku heteleleni xi ta mi katekisa.
Tivoneleni, mi nga tshuki mi anakanya leswaku rifuwo leri mi nga ta va na rona, mi ta va mi ri kumile hi ntamu wa n'wina ni mintirho ya n'wina ya matimba
kambe mi fanele ku tsundzuka HOSI Xikwembu xa n'wina, hikuva hi xona lexi xi nga ta va xi mi nyikile matimba ya ku kuma rifuwo ra kona; leswi, xi ta va xi swi endlile leswaku xi ta tiyisa ntwanano wa xona lowu xi wu hlambanyeleke vatata wa n'wina; ni namuntlha, swa ha ri tano.
Namuntlha ndzi hlambanya leswaku loko mo fularhela HOSI Xikwembu xa n'wina, kutani mi landzelela swikwembu swin'wana mi swi tirhela ni ku swi gandzela, mi ta heriseriwa makumu.
Loko mi nga yingisi HOSI Xikwembu xa n'wina, mi ta herisiwa ku fana ni tinxaka leti xi nga ta ti herisa ti suka emahlweni ka n'wina.
Yingisani, n'wina Vaisraele! Namuntlha mi ta pela nambu wa Yordani, mi ya tekela lava va mi tlulaka hi ku tala ni matimba etiko ra vona; mi ta teka ni miti leyikulu swinene, leyi makhumbi ya yona ma leheke, ma ya dliva tilo.
Vaaki va rona va tele, naswona va lehile; hi vona va ka Anaka lava mi va tivaka, lava mi tweke leswaku a ku na rixaka leri ri nga va tiyelaka.
Namuntlha swi tiveni leswaku loyi a mi rhangeleke ku fana ni ndzilo lowu chavisaka, i HOSI Xikwembu xa n'wina; hi xona lexi nga ta herisa vanhu lava ni ku mi hlulela vona, kutani mi ta kota ku va hlongola, mi va hangalasa hi ku hatlisa, hilaha HOSI Xikwembu xi mi tshembiseke hakona.
Kutani loko HOSI Xikwembu xa n'wina xi ta va xi hlongorile vanhu lava va suka emahlweni ka n'wina, mi nga tshuki mi anakanya leswaku xi mi yisa etikweni leriya ku ri teka ri va ra n'wina, hi mhaka ya leswi mi lulameke ngopfu, e-e! Kambe leswi nga ta endla leswaku HOSI Xikwembu xi hlongola vanhu lava va suka emahlweni ka n'wina, i ku homboloka ka vona.
Loko mi kota ku nghena etikweni leriya, mi ri teka ri va ra n'wina, a hi mhaka ya leswaku mi vanhu lavanene, lava endleke leswi lulameke, e-e! HOSI Xikwembu xa n'wina xi ta hlongola vanhu lava va suka emahlweni ka n'wina hi mhaka ya leswi va hombolokeke; hi mukhuva wolowo, xi ta tiyisa ku hlambanya ka xona eka vatata wa n'wina Abrahama na Isaka na Yakobo.
Tivani leswaku a hi ku lulama ka n'wina loku susumetaka HOSI Xikwembu xa n'wina ku mi nyika tiko lerinene leriya leswaku mi ri teka ri va ra n'wina, e-e! N'wina mi vanhu vo tinonon'hwisa ngopfu.
Mi fanele ku tsundzuka leswaku le mananga mi hlundzukisile HOSI Xikwembu, mi nga tshuki mi swi rivala. Ku sukela siku leri mi humeke ha rona le tikweni ra Egipta, ku fika namuntlha, a mi yingisanga swileriso swa HOSI Xikwembu
le ntshaveni ya Horebe, mi hlundzukisile HOSI Xikwembu, xi kariha xi lava ni ku mi herisa.
Mina a ndzi tlhandlukerile entshaveni ku ya teka maribye ya swiphepherhele ya ntwanano lowu HOSI Xikwembu xi wu endleke na n'wina. Ndzi tshamile kona masiku ya 40 ni vusiku bya kona, ndzi nga dyi nchumu kumbe ku nwa nchumu.
Kutani HOSI Xikwembu xi ndzi nyika maribye mambirhi ya swiphepherhele, lawa xi tsaleke eka wona marito hinkwawo lawa xi mi byeleke wona entshaveni xi ri endzilweni, siku leri a mi hlengeletanile, ma nga marito lawa xi ma tsaleke hi ritiho ra xona.
Maribye lawa mambirhi ya swiphepherhele ya ntwanano, HOSI Xikwembu xi ndzi nyikile wona loko ku herile masiku ya 40 ni vusiku bya kona.
Kutani xi ku ka mina: ‘Hatlisa u suka laha, u rhelela, hikuva vanhu va wena lava u va humeseke etikweni ra Egipta, va endlile manyala, va hambukile hi ku hatlisa endleleni leyi ndzi va leriseke yona; va tivumbele xifaniso.’
HOSI Xikwembu xi yile mahlweni xi ku ka mina: ‘Vanhu lava, ndzi va vonile leswaku va tinonon'hwisa
sweswi ndzi tshike ndzi va herisa, ku nga sali na un'we wa mhamba laha misaveni, kutani wena ndzi ta ku endla tiko lerikulu ra matimba ku tlula vona.’
Kutani ndzi hundzuluka, ndzi rhelela ndzi suka entshaveni ndzi khomile maribye lamambirhi ya ntwanano, ntshava yi ri karhi yi pfurha hi ndzilo.
Kuteloko ndzi fika, ndzi swi vona leswaku hakunene HOSI Xikwembu xa n'wina mi xi dyoherile: A mi tivumberile xifaniso xa rhole, mi hambuka hi ku hatlisa endleleni leyi HOSI Xikwembu xi mi leriseke yona.
Hiloko ndzi teka maribye mambirhi lawa a ndzi ma khomile, ndzi ma cukumeta ma fayeka mi ri karhi mi swi vona.
Kutani ndzi tlhela ndzi tiwisela hansi emahlweni ka HOSI Xikwembu, ndzi etlela kona masiku ya 40 ni vusiku bya kona, ndzi nga dyi nchumu kumbe ku nwa nchumu, hikuva a mi hlundzukisile HOSI Xikwembu hi swidyoho swa n'wina hinkwaswo, ni vubihi lebyi mi byi endleke emahlweni ka xona.
Mina a ndzi chava leswi HOSI Xikwembu a xi mi hlundzukerile, xi pfurha hi vukari. A xi lava ku mi herisa, kambe xi tlherile xi ndzi yingisa.
Aroni na yena, HOSI Xikwembu a xi n'wi hlundzukerile swinene, xi lava ku n'wi herisa, kambe na yena ndzi n'wi khongelerile eka HOSI Xikwembu enkarhini wolowo.
Kutani ndzi teka xilo lexi xi mi dyohiseke, ri nga rhole leri mi ri endleke, ndzi hisa, ndzi fayetela ku huma mapa, kutani ndzi teka mapa ya kona ndzi ma chela exinambyaneni lexi khulukaka xi suka entshaveni.
HOSI Xikwembu mi xi hlundzukisile ni loko mi ri eTabera ni le Masa ni le Kibroti-Hatavha.
Loko mi ri le Kadexe-Bariniya, HOSI Xikwembu xi mi byerile leswaku mi tlhandluka mi ya teka tiko leri xi mi nyikaka rona ri va ra n'wina, kambe mi arile ku yingisa swileriso swa xona, mi nga xi tshembi kumbe ku endla leswi xi mi byelaka swona.
Ku sukela enkarhini lowu ndzi mi tiveke ha wona, a mi si tshama mi yingisa swileriso swa HOSI Xikwembu.
Ndzi tiwiserile emahlweni ka HOSI Xikwembu ndzi etlela kona masiku ya 40 ni vusiku bya kona, hikuva HOSI Xikwembu a xi lava ku mi herisa.
Kutani ndzi khongerile HOSI Xikwembu ndzi ku: ‘We HOSI N'wini wanga, ndzi kombela leswaku u nga herisi vanhu lava, hikuva i ndzhaka ya wena. U va kutsurile ni ku va humesa etikweni ra Egipta hi vukulu bya wena ni mintirho ya wena ya matimba.
Vanhu lava, va rivalele ku tinonon'hwisa ka vona ni ku homboloka ka vona, ni ku dyoha ka vona. Tsundzuka malandza ya wena Abrahama na Isaka na Yakobo
hikuva vanhu va tiko leri u hi humeseke eka rona va ta ku: HOSI Xikwembu xi humesile Vaisraele xi ya va dlayela emananga, hikuva a xi tsandzeka ku va fikisa etikweni leri xi hlambanyeke ku va nyika rona, naswona a xi va venga.
Vaisraele i vanhu va wena, naswona hi vona ndzhaka ya wena. U va humesile etikweni ra Egipta hi ntamu wa wena lowukulu, ni mintirho ya wena ya matimba.’
Enkarhini wolowo, HOSI Xikwembu xi te ka mina: ‘Vatla maribye mambirhi ya swiphepherhele, ma fana ni layo sungula, kutani u tlhandluka u ta eka mina. U fanele ku endla ni Areka hi mapulangi.
Kutani mina ndzi ta tsala marito lawa a ma ri eka maribye layo sungula lawa u ma fayeke. Maribye lawa u ta ma veka endzeni ka Areka.’
Kutani ndzi endla Areka hi mapulangi ya murhi wa munga, ndzi vatla ni maribye mambirhi ya swiphepherhele, ma fana ni layo sungula; kutani ndzi tlhandlukela entshaveni ndzi ma khomile.
Kutani HOSI Xikwembu xi tlhela xi tsala Milawu ya Khume emaribyeni lawa ku fana ni le ku sunguleni. Milawu ya kona hi leyi HOSI Xikwembu xi mi byeleke yona xi ri endzilweni siku leri a mi hlengeletanile. Hiloko HOSI Xikwembu xi ndzi nyika wona.
Kutani ndzi hundzuluka ndzi rhelela ndzi suka entshaveni, ndzi fika ndzi veka maribye endzeni ka Areka, hilaha HOSI Xikwembu xi ndzi leriseke hakona; ni sweswi ma ha ri kona.
(Vaisraele va suke eBerota-Bene-Yakani, va ya gova eMosera. Loko va ha ri kwale, Aroni a lova, kutani va n'wi lahla kona. Kutani n'wana wa yena Eliyazara a sala a va muprista.
Va suke eMosera va ya gova eGudigoda. Loko va suka eGudigoda, va yile va ya gova eYotibata, ri nga tiko leri ri nga ni swinambyana leswi khulukaka.
Enkarhini wolowo, HOSI Xikwembu xi hlawurile Valevhi leswaku va va vona va rhwalaka Areka ya Ntwanano wa xona, va xi tirhela ni ku katekisa vanhu hi vito ra xona; swa ha ri tano ni namuntlha.
Kutani Valevhi a va vanga na nsimu kumbe ndzhaka exikarhi ka vamakwavo; HOSI Xikwembu hi xona ndzhaka ya vona hilaha xi va byeleke hakona.)
Ndzi tshamile entshaveni masiku ya 40 ni vusiku bya kona, ku fana ni le ku sunguleni. HOSI Xikwembu xi tlherile xi ndzi yingisa, xi tshika makungu ya ku mi herisa.
Kutani HOSI Xikwembu xi ku ka mina: ‘Suka u ya rhangela vanhu lava leswaku va ya nghena etikweni leri ndzi tshembiseke vatata wa vona leswaku ndzi ta va nyika rona ri va ra vona.’
Kutani sweswi, n'wina Vaisraele, leswi HOSI Xikwembu xi swi lavaka eka n'wina, hi leswaku mi xi chava, mi endla hinkwaswo leswi xi mi lerisaka swona, mi xi rhandza, ni ku xi tirhela hi timbilu ta n'wina hinkwato ni moya wa n'wina hinkwawo
mi hlayisa milawu ni swileriso swa HOSI Xikwembu leswi ndzi mi byelaka swona namuntlha, leswaku mi ta kateka.
Tivani leswaku matilo hinkwawo i ya HOSI Xikwembu xa n'wina, hambi yi ri misava ni swilo hinkwaswo leswi nga eka yona i swa xona.
Kambe, HOSI Xikwembu xi tinyiketile, xi rhandza vatata wa n'wina, xi tlhela xi hlawula n'wina vana va vona exikarhi ka vanhu va matiko man'wana, hilaha mi swi vonaka hakona ni namuntlha.
Hikokwalaho, mi fanele ku hundzuka, mi tshika ku tinonon'hwisa.
HOSI Xikwembu xa n'wina, hi xona xi nga henhla ka swikwembu hinkwaswo, i hosi ya tihosi; hi xona Xikwembu lexikulu xa matimba, lexi chavisekaka; a xi yi hi nghohe, naswona a xi pfumeli ku xaviwa.
HOSI Xikwembu xi sirhelela lava nga riki na vatswari, ni tinoni; xi rhandza ni valuveri, xi va nyika swakudya ni swiambalo
hikokwalaho, mi fanele ku rhandza valuveri, hikuva na n'wina mi vile valuveri etikweni ra Egipta.
Mi fanele ku chava HOSI Xikwembu xa n'wina, mi xi tirhela, mi namarhela xona, mi hlambanya hi vito ra xona.
Xi dzuniseni, hikuva hi xona Xikwembu xa n'wina, lexi xi mi endleleke swilo leswikulu swo hlamarisa, leswi mi swi voneke.
Vatata wa n'wina va yile etikweni ra Egipta va ri 70, kambe namuntlha HOSI Xikwembu xi mi andzisile, mi tele ku fana ni tinyeleti.
Kutani, mi fanele ku rhandza HOSI Xikwembu xa n'wina, minkarhi hinkwayo mi endla leswi xi mi byelaka swona, mi hlayisa milawu ya xona, ni swiletelo swa xona, ni swileriso swa xona.
Namuntlha, tsundzukani leswi mi swi dyondzeke eka HOSI Xikwembu xa n'wina. Leswi a ndzi swi kongomisi eka vana va n'wina lava nga swi tiviki, naswona lava nga swi vonangiki, kambe eka n'wina mi voneke vukulu bya HOSI Xikwembu, ni ntamu wa xona, ni mintirho ya xona ya matimba.
Hi n'wina mi voneke mahlori ni mintirho leyi xi yi endleke eka Faro hosi ya le Egipta, ni vanhu va tiko ra yena hinkwaro
mi vonile ni leswi xi swi endleke mavuthu ya Vaegipta loko ya ri karhi ya mi hlongorisa: HOSI Xikwembu xi ma khubumetile hi mati ya Lwandle-ro-Tshwuka, wona ni tihanci ta wona, ni makalichi ya wona; ma ha swi tiva ni namuntlha
ni leswi xi mi endleleke swona ku sukela loko mi ri emananga ku kondza mi ta fika kwala, ma swi tiva.
Tsundzukani ni leswi xi swi endleke Datani na Abirama vana va Eliyabu wa Rhuveni: Misava yi pfulekile yi va mita, vona ni mindyangu ya vona ni mintsonga ya vona, ni swilo hinkwaswo leswi hanyaka leswi a va famba na swona. Leswi, swi humelele emahlweni ka Vaisraele hinkwavo.
Mintirho hinkwayo leyikulu leyi HOSI Xikwembu xi yi endleke, mi yi vonile hi mahlo.
Kutani ke, mi fanele ku hlayisa swileriso hinkwaswo leswi ndzi mi leriseke swona namuntlha, leswaku mi ta va ni matimba, mi kota ku nghena mi teka tiko leri mi yaka eka rona, ri va ra n'wina
ni leswaku mi ta hanya malembe layo tala etikweni leri HOSI Xikwembu xi hlambanyeleke vatata wa n'wina leswaku xi ta va nyika rona, vona ni vatukulu va vona, ri nga tiko leri khulukaka ntswamba ni vulombe.
Tiko leri mi yaka eka rona mi ya ri teka ri va ra n'wina, a ri fani ni tiko ra Egipta leri mi humaka eka rona. Le Egipta a mi byala swimilana, kutani mi ya ka mati mi swi cheleta, ku fana ni loko mi cheleta ntanga wa miroho.
Kambe tiko leri mi yaka eka rona mi ya ri teka leswaku ri va ra n'wina, ri ni maganga ni minkova, ri kuma mati ya mpfula.
Tiko leri, HOSI Xikwembu xi tikarhatela rona minkarhi hinkwayo, xi ri hlayisa ku sukela loko lembe ri sungula ku kondza ri ya hela.
Loko mi yingisa swileriso leswi ndzi mi byelaka swona namuntlha, mi rhandza HOSI Xikwembu xa n'wina ni ku xi tirhela hi timbilu ta n'wina hinkwato ni moya wa n'wina hinkwawo
xi ta mi nisela mpfula etikweni ra n'wina hi nguva ya kona; leyo sungula yi ta na, hambi yi ri leyo tsema nguva, kutani mi ta pfuna mavele ni vhinyo ni mafurha.
Mi ta dya mi xurha; hambi swi ri swifuwo swa n'wina, HOSI Xikwembu xi ta swi mirisela byanyi bya swona.
Tivoneleni leswaku mi nga tshuki mi xisiwa, kutani mi sungula ku tirhela swikwembu swin'wana ni ku swi gandzela
hikuva HOSI Xikwembu xi nga mi karihela, xi pfala matilo, mpfula yi nga ha ni, misava yi nga ha mirisi nchumu, kutani n'wina mi hatla mi herisiwa, etikweni lero saseka leri HOSI Xikwembu xi mi nyikaka rona.
Marito lawa ndzi mi byelaka wona, mi nga ma rivali, ma hlayiseni etimbilwini ta n'wina, mi ma bohelela emavokweni ya n'wina ni le mimombyeni ya n'wina, ma va xitsundzuxo.
Ma dyondziseni vana va n'wina, mi vulavula ha wona minkarhi hinkwayo, ku nga va loko mi tshamile emakaya, kumbe loko mi ri eriendzweni, kumbe loko mi etlela, kumbe loko mi pfuka
naswona mi ma tsala emarimbeni ya timbanti ta tindlu ta n'wina ni le tinyangweni ta miti ya n'wina.
Loko mi endla tano, n'wina ni vana na n'wina mi ta hanya malembe layo tala etikweni leri HOSI Xikwembu xi tshembiseke vatata wa n'wina hi ku hlambanya, leswaku xi ta va nyika rona ri va ra vona; mi ta tshama eka rona minkarhi hinkwayo.
Loko mi tikarhata, mi yingisa swileriso hinkwaswo leswi ndzi mi byelaka swona, mi rhandza HOSI Xikwembu xa n'wina, mi famba etindleleni ta xona mi tlhela mi xi namarhela
xona xi ta hlongola vanhu va tinxaka leti hinkwato, va suka emahlweni ka n'wina; mi ta hlula vanhu lava va mi tlulaka hi ku tala ni matimba, mi va tekela tiko.
Ndhawu yin'wana ni yin'wana leyi mi nga ta hundza hi le ka yona, yi ta va ya n'wina. Tiko ra n'wina ri ta sukela emananga, ri ya eLebanoni, ri tlhela ri sukela enambyeni lowukulu wa Yufrata, ri ya fika eLwandle ra Mediteraniya.
A ku na munhu loyi a nga ta mi tiyela. HOSI Xikwembu xa n'wina xi ta endla leswaku vanhu va tiko hinkwaro leri mi nga ta nghena eka rona va rhurhumela hi ku chava, hilaha xi tshembiseke hakona.
Vonani, namuntlha ndzi veka nkateko ni ndzhukano emahlweni ka n'wina.
Loko mi yingisa swileriso swa HOSI Xikwembu xa n'wina leswi ndzi mi byelaka swona namuntlha, mi ta kateka
kasi loko mi nga yingisi swileriso swa xona, kutani mi hambuka endleleni leyi ndzi mi kombaka yona namuntlha, mi landzelela swikwembu swin'wana leswi mi nga swi tiviki, mi ta rhukaniwa.
Loko HOSI Xikwembu xa n'wina xi mi nghenisa etikweni leri mi yaka eka rona ku ya ri teka ri va ra n'wina, mi ta yima entshaveni ya Gerizimi loko mi katekisa vanhu, kasi loko mi va rhuketela, mi ta yima entshaveni ya Ebali.
Tintshava leti ti le vupeladyambu bya nambu wa Yordani, etikweni ra Vakanana lava tshamaka eka Nkova wa Yordani; ti le kusuhi ni minkuhlu ya More, ku langutana ni muti wa Giligala.
Loko mi pela nambu wa Yordani, mi ta nghena etikweni leri HOSI Xikwembu xa n'wina xi mi nyikaka rona, mi ri teka ri va ra n'wina, mi tshama eka rona.
Kutani mi tikarhatela ku yingisa milawu ni swiletelo leswi ndzi mi byelaka swona namuntlha.
Leyi i milawu ni swiletelo leswi mi faneleke ku tikarhatela swona, mi hanya ha swona etikweni leri HOSI Xikwembu xa vatata wa n'wina xi mi nyikaka rona, leswaku ri va ra n'wina vutomi bya n'wina hinkwabyo.
Mi fanele ku herisa swivandla hinkwaswo leswi vanhu va tinxaka leti mi nga ta ti tekela tiko a va gandzela swikwembu swa vona eka swona; mi swi herisa swi nyamalala hambi swi ri ehenhla ka tintshava, kumbe eswitsungeni, kumbe ehansi ka murhi wun'wana ni wun'wana lowu tlhumeke; swi heriseni swi nyamalala!
Mi hindzimuxa tialitari ta vona, mi fayetela maribye ya vugandzeri bya vona bya hava, mi hisa ni timhandze ta Axera xikwembukazi xa vona; swifaniso leswi vatilweke swa swikwembu swa vona, mi ta swi tsemelela, mi swi herisa, ku nga sali na xin'we xa mhamba endhawini yoleyo.
Kambe HOSI Xikwembu xa n'wina, mi nga tshuki mi xi gandzela ku fana ni leswi vanhu lava va endlisaka swona.
HOSI Xikwembu xa n'wina xi ta hlawula ndhawu leyi vito ra xona ri nga ta gandzeriwa eka yona; xi ta yi hlawula exikarhi ka tinyimba ta n'wina hinkwato; endhawini leyi, hi kona laha mi nga ta ya mi ya hlangana na xona kona.
Endhawini leyi, hi kona mi nga ta yisa magandzelo ya n'wina lama hisiwaka ni lama dyiwaka, ni vukhume bya n'wina, ni mihlengo ya n'wina, ni tinyiko leti mi tiboheke ku ti humesa, ni mativula ya swifuwo swa n'wina leswikulu ni leswitsongo.
Mi ta dyela endhawini leyi mi tsakile, emahlweni ka HOSI Xikwembu xa n'wina, hikuva xi ta va xi mi katekisile eka hinkwaswo leswi mi nga ta swi endla, n'wina ni mindyangu ya n'wina.
Mi ta fanela ku tshika maendlelo lawa mi nga na wona sweswi, laha un'wana ni un'wana a tiendlelaka swilo hi ku rhandza.
Sweswi a mi si fika laha mi nga ta wisa kona, ku nga tikweni leri HOSI Xikwembu xa n'wina xi mi nyikaka rona leswaku ri va ndzhaka ya n'wina.
Mi ta pela nambu wa Yordani, mi ya tshama etikweni leri HOSI Xikwembu xa n'wina xi mi nyikaka rona leswaku ri va ndzhaka ya n'wina; HOSI Xikwembu xi ta mi wisisa, xi mi sirhelela eka valala hinkwavo lava nga ta va va mi rhendzerile, leswaku mi hanya hi ku rhula.
Hikokwalaho, mi fanele ku ya endhawini leyi HOSI Xikwembu xi nga ta yi hlawula leswaku vito ra xona ri gandzeriwa eka yona, mi yisa swilo hinkwaswo leswi ndzi nga ta mi lerisa swona, swi nga leswi: Magandzelo ya n'wina lama hisiwaka ni lama dyiwaka, ni vukhume bya n'wina, ni mihlengo ya n'wina, ni tinyiko hinkwato leti mi tiboheke ku ti humesela HOSI Xikwembu.
Kutani mi ta titsakela emahlweni ka HOSI Xikwembu xa n'wina, n'wina ni vana va n'wina va xinuna ni va xisati, ni malandza ya n'wina ya xinuna ni ya xisati, ni Valevhi lava nga ta tshama emitini ya n'wina, hikuva vona va ta va va nga ri na nsimu kumbe ndzhaka exikarhi ka n'wina.
Mi tivonela leswaku mi nga tshuki mi humesa magandzelo ya n'wina lama hisiwaka exivandleni xin'wana ni xin'wana lexi mi xi vonaka
kambe mi fanele mi ma humesela endhawini yin'we leyi HOSI Xikwembu xi nga ta yi hlawula eka yin'wana ya tinyimba ta n'wina; endhawini leyi, hi kona laha mi nga ta humesela kona magandzelo ya n'wina lama hisiwaka, mi endlela kona hinkwaswo leswi ndzi mi lerisaka swona.
Kambe swifuwo, mi nga tlhava, kutani mi dya nyama ya swona emutini wun'wana ni wun'wana lowu mi wu tsakelaka, hilaha mi rhandzaka hakona, hi ku ya hi leswi HOSI Xikwembu xi mi katekiseke ha swona; hambi vanhu lava tengeke, kumbe lava nyameke, va nga dya ku fana ni loko ku dyiwa nyama ya mhala kumbe ya mbavala.
Ntsena tivoneleni leswaku mi nga tshuki mi dya ngati; yi halateni ku fana ni loko mi halata mati.
Mi nga tshuki mi dyela emakaya swa vukhume bya mavele kumbe vhinyo kumbe mafurha; naswona mi nga dyeli kona nyama ya mativula ya swifuwo swa n'wina leswikulu ni leswitsongo, kumbe tinyiko leti mi tiboheke ku ti humesa, kumbe tinyiko leti mi ti humesaka hi ku titwa kumbe mihlengo ya n'wina.
Kambe sweswo mi ta swi dyela emahlweni ka HOSI Xikwembu endhawini leyi xi nga ta tihlawulela yona; mi ta dya ni vana va n'wina va xinuna ni va xisati, ni malandza ya n'wina ya xinuna ni ya xisati, ni Valevhi lava va nga mitini ya n'wina, mi titsakela emahlweni ka HOSI Xikwembu eka hinkwaswo leswi mi swi endlaka.
Tivoneleni, mi nga tshuki mi tshika ku hlayisa Valevhi, loko mi ri etikweni ra n'wina.
Loko HOSI Xikwembu xi mi engetelela tiko hilaha xi mi tshembiseke hakona, kutani mi navela ku dya nyama, dyanani hilaha mi rhandzaka hakona.
Loko mi tshama kule ni ndhawu leyi HOSI Xikwembu xa n'wina xi nga ta yi hlawula leswaku vito ra xona ri gandzeleriwa eka yona, mi nga ha tlhava xifuwo xin'wana lexikulu kumbe lexitsongo hi ku ya hi leswi HOSI Xikwembu xi mi nyikeke swona, mi tidyela nyama leyi mi yi lavaka mi ri emakaya, hilaha ndzi mi leriseke hakona.
Lava tengeke ni lava nyameke va nga ha dya nyama ya swifuwo swa kona, ku fana ni loko ku dyiwa nyama ya mhala kumbe ya mbavala.
Ntsena tivoneleni, mi nga tshuki mi dya nyama ni ngati ya yona, hikuva ngati i vutomi, kutani a mi fanelanga ku dya vutomi lebyi nga nyameni.
Mi nga tshuki mi dya ngati, yi halateni ku fana ni loko mi halata mati.
Mi nga yi dyi, kambe endlani leswi lulameke emahlweni ka HOSI Xikwembu, leswaku mi ta kateka, n'wina ni vana va n'wina.
Kambe swilo leswo hlawuleka leswi mi faneleke ku swi humesa, ni tinyiko leti mi tiboheke ku ti humesa, mi ta swi teka mi ya na swona endhawini leyi HOSI Xikwembu xi nga ta yi hlawula
mi ta humesela kona nyama ni ngati ya magandzelo lama hisiwaka, ehenhla ka alitari ya HOSI Xikwembu xa n'wina. Ngati ya magandzelo lawa, mi ta yi chela ehenhla ka alitari, nyama yona mi nga ha dya.
Tivoneleni leswaku mi yingisa hinkwasvo leswi ndzi mi byelaka swona, mi endla leswinene leswi HOSI Xikwembu xi swi nkhensaka, leswaku mi ta kateka n'wina ni vana va n'wina.
HOSI Xikwembu xa n'wina xi ta herisa vanhu va tiko leri mi yaka eka rona; kutani n'wina mi ta va tekela rona, mi tshama eka rona.
Loko va ta va va herisiwile emahlweni ka n'wina, tivoneleni leswaku mi nga weli entlhan'wini, mi tekelela mikhuva ya vona. Naswona mi nga tshuki mi vutisa hi ta swikwembu swa vona, mi navela ku tiva hilaha va swi gandzelaka hakona, mi ri na makungu ya ku va encenyeta.
HOSI Xikwembu xa n'wina, mi nga tshuki mi xi gandzela hi mukhuva lowu vanhu lava va gandzelaka ha wona; hikuva hinkwaswo leswi va swi endlelaka swikwembu swa vona, HOSI Xikwembu xa swi nyenya xi tlhela xi swi venga: Vanhu lava va hisa ni vana va vona va xinuna ni va xisati, va hisela swikwembu swa vona!
Hinkwaswo leswi ndzi mi lerisaka swona, mi fanele ku tikarhatela ku hanya hi swona; mi nga engeteleli nchumu kumbe ku hunguta nchumu eka swona.
Siku rin'wana, ku nga tshuka ku humelela muprofeta kumbe muhlamuseri wa milorho exikarhi ka n'wina, kutani va mi endlela mahlori kumbe swihlamariso.
Mahlori ni swihlamariso swa kona, leswi va mi tshembiseke swona, swi nga tshuka swi humelela hilaha va vuleke hakona, kutani endzhaku va mi kucetela ku ya gandzela swikwembu swimbe, va ku: ‘A hi yeni hi ya tirhela swikwembu swin'wana, hi gandzela swona!’
Marito ya muprofeta wo tano kumbe muhlamuseri wo tano wa milorho, mi nga tshuki mi ma yingisa, hikuva HOSI Xikwembu xa n'wina xi nga va xi ri eku mi kambeleni ku vona loko hakunene mi xi rhandza hi timbilu ta n'wina hinkwato ni moya wa n'wina hinkwawo.
N'wina mi fanele ku famba endleleni ya HOSI Xikwembu xa n'wina, mi chava xona, mi endla leswi xi mi byelaka swona, mi xi tirhela, mi namarhela xona.
Muprofeta wo tano kumbe muhlamuseri wo tano wa milorho, ú fanele ku dlayiwa, hikuva ú ta va a mi kucetela ku hambuka endleleni leyi HOSI Xikwembu xa n'wina xi mi lerisaka yona. Marito ya yena ma ta va ma lwa na HOSI Xikwembu xa n'wina, lexi xi mi humeseke etikweni ra Egipta, xi mi kutsula evuhlongeni bya rona. Vubihi byo tano, mi fanele ku byi susa exikarhi ka n'wina.
Makwavo wa wena loyi mi mameke vele rin'we, kumbe n'wana wa wena wa xinuna kumbe wa xisati, kumbe nsati wa wena wa le mbilwini, kumbe munghana wa wena loyi u n'wi rhandzaka ngopfu, a nga tshuka a ta exihundleni, a ku kucetela, a ku: ‘A hi ye hi ya tirhela swikwembu swin'wana!’ swi nga swikwembu leswi wena u nga swi tiviki, hambi va ri vatata wa wena va nga swi tivangiki.
Swikwembu leswi i swa vanhu lava va mi rhendzeleke matlhelo hinkwavo, lava nga kusuhi na n'wina kumbe kule.
Mukuceteri wo tano, u nga tshuki u pfumela leswi a swi vulaka, kumbe ku n'wi yingisa; u nga n'wi tweli vusiwana kumbe ku n'wi tsetselela, naswona u nga n'wi nyiki ko tumbela kona
kambe u fanele ku n'wi dlaya; loko a dlayiwa, hi wena u nga ta sungula u ba, kutani lavan'wana hinkwavo na vona va ta ba.
Mi n'wi dlaya hi ku n'wi khandla hi maribye a fa, hikuva ú ta va a lava ku mi kucetela leswaku mi tshika HOSI Xikwembu xa n'wina, lexi xi mi humeseke etikweni ra Egipta ni le vuhlongeni bya kona.
Mhaka leyi yi ta fika etindleveni ta Vaisraele hinkwavo, kutani va ta hamba va chava, va nga ha endli swilo swo hombolokisa leswi exikarhi ka n'wina.
Loko mi tshuka mi twa mhaka yo tano, mi fanele ku yi lavisisa, mi tikarhata mi vutisela swinene. Loko mi kuma leswaku i ntiyiso, manyala yo tano ma humelerile hakunene exikarhi ka n'wina
vaaki va muti wolowo, mi nga va tsetseleli, va dlayeni hi fumu; muti wa kona mi fanele ku wu herisela makumu, mi herisa hinkwavo lava tshamaka eka wona, hambi swi ri swifuwo mi swi herisa hi fumu.
Tinhundzu hinkwato ta muti wa kona, mi fanele ku ti rhwala mi ya ti fumba erivaleni ra muti, kutani mi hisa muti hinkwawo ni tinhundzu leti, swi va gandzelo leri hisiwaka leri mi ri humeselaka HOSI Xikwembu xa n'wina. Muti wolowo wu ta tshama wu ri rhumbi hilaha ku nga heriki, wu nge pfuki wu pfuxiwile ni siku ni rin'we.
Mi nga tshuki mi tihlawulela xilo ni xin'we xa leswi nyiketeriweke ku herisiwa, leswaku HOSI Xikwembu xi ta vohlisa vukari bya xona lebyi pfurhaka, kutani xi ta mi komba rirhandzu ra xona, xi mi tsetselela, xi mi andzisa hilaha xi tshembiseke vatata wa n'wina hakona.
HOSI Xikwembu xa n'wina xi ta mi endlela sweswo loko mi yingisa leswi xi mi byelaka swona, mi hlayisa swileriso swa xona hinkwaswo leswi xi mi nyikaka swona namuntlha, mi endla leswi HOSI Xikwembu xa n'wina xi swi nkhensaka.
N'wina mi vanhu va HOSI Xikwembu xa n'wina, kutani loko ku tshuka ku lovile munhu, mi nga tlhaveli tinhlanga kumbe ku byewula nhloko
hikuva mi vanhu lava hlawuleriweke HOSI Xikwembu xa n'wina: Xi mi hlawurile exikarhi ka tinxaka hinkwato leti nga kona laha misaveni, leswaku mi va vanhu va xona va xiviri.
Mi nga tshuki mi dya xilo xihi ni xihi lexi nga tengangiki.
Leswi mi nga swi dyaka hi leswi: I homu, ni nyimpfu, ni mbuti
ni mbavala, ni mhala, ni nhongo, ni mhunti, ni nhlangu, ni nyala, ni phivha.
Mi nga ha dya xiharhi xin'wana ni xin'wana lexi swinyondzwana swa xona swi avaneke hi le xikarhi, naswona xi ri lexi gayelaka.
Kambe exikarhi ka leswi gayelaka, kumbe leswi swinyondzwana swa swona swi avaneke hi le xikarhi, leswi mi nga fanelangiki ku swi dya hi leswi: I kamela, ni mpfundla, ni mbila; swiharhi leswi swa gayela, kambe eka n'wina a swi ve leswi nga tengangiki, hikuva a swi na swinyondzwana leswi avaneke hi le xikarhi.
Nguluve yi na swona swinyondzwana leswi avaneke hi le xikarhi, kambe eka n'wina a yi ve leyi nga tengangiki, hikuva a yi gayeli; mi nga tshuki mi dya nyama ya yona, hambi wu ri ntsumbu wa yona mi nga wu khumbi.
Exikarhi ka swilo hinkwaswo leswi hanyaka ematini, mi nga dya ntsena leswi nga ni swicapila ni mahakatimba.
Kambe leswi nga riki na swicapila ni mahakatimba, mi nga tshuki mi swi dya, eka n'wina a swi ve leswi nga tengangiki.
Tinyanyana hinwato leti tengeke, mi nga dya
kambe leti mi nga fanelangiki ku ti dya hi leti: I magama, ni makoti, ni tinkhozi
ni marhandzala, ni swimhungu hi ku ya hi tinxaka-xaka ta swona
ni mawukuwuku hinkwawo hi tinxaka-xaka ta wona
ni tiyimbhu, ni tibyatsu, ni man'an'ana, ni makhuhunu hi ku ya hi tinxaka-xaka ta wona
ni miswoono, ni swinkhovha, ni maphikuphiku
ni minkorho, ni micololwani, ni masekwa ya nhova
ni magumba, ni tinghondho hi tinxaka-xaka ta tona; ni vagogosani, ni vamangadyana.
Switsotswana hinkwaswo leswi nga ni timpapa, a swi tenganga, kutani mi nga tshuki mi swi dya.
Kambe tinyanyana hinkwato leti tengeke, mi nga dya.
Lembe rin'wana ni rin'wana mi fanele ku veka etlhelo vukhume bya swilo hinkwaswo leswi mi nga ta swi tshovela emasin'wini ya n'wina.
Kutani mi ta ya emahlweni ka HOSI Xikwembu xa n'wina, endhawini leyi xi nga ta yi hlawula leswaku vito ra xona ri gandzeleriwa eka yona, mi fika mi dyela kona vukhume bya mavele ya n'wina, ni bya vhinyo, ni bya mafurha; mi dya ni nyama ya mativula ya swifuwo swa n'wina leswikulu ni leswitsongo; hi ndlela leyi, mi ta hamba mi tiva ku chava HOSI Xikwembu xa n'wina masiku hinkwawo.
Ndhawu leyi HOSI Xikwembu xa n'wina xi nga yi hlawula leswaku vito ra xona ri gandzeleriwa eka yona, yi nga tshuka yi va kule ni laha mi tshamaka kona, kutani mi tsandzeka ku famba mpfhuka wa kona mi rhwele vukhume.
Loko swo va tano, mo xavisa vukhume bya kona mi kuma mali, kutani mi teka mali ya kona mi famba na yona endhawini leyi HOSI Xikwembu xa n'wina xi hlawuleke yona
mi fika mi xava ha yona leswi mi swi tsakelaka, ku nga va homu, kumbe nyimpfu, kumbe vhinyo, kumbe byalwa; mi xava xin'wana ni xin'wana lexi mi twaka mi xi navela, mi dyela emahlweni ka HOSI Xikwembu xa n'wina, mi titsakela ni mindyangu ya n'wina.
Kambe mi nga tshuki mi rivala Valevhi lava nga ta va va tshama emitini ya n'wina, hikuva vona va ta va va nga ri na masimu kumbe ndzhaka exikarhi ka n'wina.
Eku heleni ka lembe rin'wana na rin'wana ra vunharhu, mi fanele ku hlengeleta vukhume bya ntshovelo wa n'wina wa lembe rero, mi vuya na byona emitini ya n'wina.
Kutani leswi Valevhi va nga ta va va nga ri na nsimu kumbe ndzhaka exikarhi ka n'wina, va ta ta va ta dya va xurha, vona ni valuveri, ni lava pfumalaka vatswari, ni tinoni leti nga ta va ti ri emitini ya n'wina; kutani HOSI Xikwembu xa n'wina xi ta mi katekisa emintirhweni hinkwayo leyi mi nga ta yi tirha.
Eku heleni ka lembe rin'wana ni rin'wana ra vu-7, mi fanele ku tshika ku londzana swikweleti.
Maendlele ya kona hi lawa: Un'wana ni un'wana loyi a lombeke Muisraele wa ka vona xanchumu, a nga ha n'wi londzi, naswona a nga ha n'wi sindzisi ku xi tlherisa, hikuva HOSI Xikwembu hi xona xi nga ta va xi vurile leswaku lembe ra kona i ra ku tshika ku londzana swikweleti.
Vanhu va le handle vona, va sindziseni ku tlherisa, kambe Vaisraele va ka n'wina, mi nga va londzi!
HOSI Xikwembu xa n'wina xi ta mi katekisa etikweni leri xi nga ta mi nyika rona leswaku ri va ra n'wina; hikokwalaho a ku nga vi na xisiwana exikarhi ka n'wina
loko mi yingisa leswi HOSI Xikwembu xa n'wina xi mi byelaka swona, mi tikarhatela ku hanya hi swileriso hinkwaswo leswi ndzi mi nyikaka swona namuntlha.
HOSI Xikwembu xa n'wina xi ta mi katekisa hilaha xi mi tshembiseke hakona, kutani mi ta lomba vanhu va matiko layo tala swilo swa n'wina, kambe n'wina a mi nga lombi nchumu eka vona; mi ta fuma vanhu va matiko layo tala, kambe vona va nga ka va nga mi fumi.
Loko mi ri etikweni leri HOSI Xikwembu xa n'wina xi mi nyikaka rona, kutani eka wun'wana wa miti ya n'wina ku va ni makwenu loyi a nga xisiwana, mi nga tshuki mi tinonon'hwisa mi n'wi tsona swilo
kambe mi n'wi twela vusiwana, mi n'wi lomba xin'wana ni xin'wana lexi a xi pfumalaka.
Tivoneleni! Mi nga tshuki mi nghena hi moya wo biha, mi ku: ‘Lembe ra vu-7 ra ku tshika ku londzana swikweleti, ri le kusuhi’, kutani mi sungula ku va ni tihanyi eka makwenu loyi a nga xisiwana; loko mi nga n'wi nyiki nchumu, ú ta mi mangalela eka HOSI Xikwembu, kutani n'wina mi ta va ni nandzu.
Mi ta n'wi nyika mi ntshunxekile, ku nga ri hi timbilu leti vilelaka, kutani HOSI Xikwembu xa n'wina xi ta mi katekisa emintirhweni ya n'wina hinkwayo, ni ka hinkwaswo leswi mi swi endlaka.
Swisiwana a swi nga pfumaleki etikweni, hikokwalaho ndzi mi lerisaka, ndzi nge: Vamakwenu lava nga swisiwana etikweni, lava pfumalaka swa le mandleni, mi nga va tsoni nchumu.
Loko u xaviseriwa Muheveru wa ka n'wina, wa xinuna kumbe wa xisati, ú ta ku tirhela malembe ya 6, kutani hi lembe ra vu-7, n'wi ntshunxe a tifambela.
Loko u n'wi ntshunxa, u nga n'wi tshiki a famba a nga ri na nchumu.
N'wi nyike swifuwo u ntshunxekile, u n'wi pambulela ni mavele, ni vhinyo, hi ku ya hilaha HOSI Xikwembu xa wena xi ku katekiseke hakona.
Tsundzuka leswaku a wu ri hlonga etikweni ra Egipta, kambe HOSI Xikwembu xa wena xi ku kutsurile; kutani hi swona leswi endlaka leswaku ndzi ku lerisa leswi namuntlha.
Kambe loko hlonga ri ku rhandza, wena ni vandyangu wa wena, hi mhaka ya leswi mi ri khomeke kahle, kutani ri ku: ‘A ndzi swi lavi ku suka laha mutini wa wena’
ri yimise erivantini u ri boxa ndleve hi ntlhavo, kutani ri ta va hlonga ra wena vutomi bya rona hinkwabyo. U ta endla sweswo ni le ka hlonga ra wena ra xisati.
Loko u n'wi ntshunxa a tifambela, swi endle hi mbilu yo basa, hikuva eka malembe ya 6 lawa a nga ku tirhela wona, u n'wi hakerile hafu ntsena ya leswi a wu ta fanela ku hakela muthoriwa. Loko u endla sweswo, HOSI Xikwembu xa wena xi ta ku katekisa eka hinkwaswo leswi u nga ta swi endla.
Mativula hinkwawo ya xinuna lama velekiweke emintlhambini ya swifuwo swa n'wina leswikulu ni leswitsongo, mi ta ma nyiketa eka HOSI Xikwembu xa n'wina. Mativula ya swifuwo swa n'wina leswikulu, mi nga tshuki mi ma tirhisa mintirho; na wona mativula ya swifuwo swa n'wina leswitsongo, mi nga ma tsemeti voya.
Lembe rin'wana ni rin'wana, n'wina ni mindyangu ya n'wina, mi ta ma tlhava emahlweni ka HOSI Xikwembu xa n'wina, mi ma dyela endhawini leyi xi nga ta tihlawulela yona.
Kambe loko xifuwo xa kona xi ri ni xivati, kumbe xi lamele, kumbe xi file mahlo, kumbe xi vavisekile swinene, mi nga tshuki mi humesela HOSI Xikwembu gandzelo ha xona.
Xexo mi nga ha xi tlhava mi xi dyela emakaya. Lava tengeke ni lava nyameke va nga dya nyama ya kona, ku fana ni loko ku dyiwa ya mhala kumbe ya mbavala.
Ntsena mi nga tshuki mi dya ngati ya xifuwo xexo; yi halateni, ku fana ni loko mi halata mati.
N'hweti ya Abibi, mi nga yi rivali; hi n'hweti leyi, endlani Nkhuvo wa Paseka mi tlangela HOSI Xikwembu xa n'wina, hikuva hi yona n'hweti leyi xi mi humeseke ha yona nivusiku etikweni ra Egipta.
Mi fanele ku pambula swifuwo swin'wana emintlhambini ya leswikulu kumbe leswitsongo, kutani mi humesela HOSI Xikwembu xa n'wina magandzelo ya Paseka ha swona, endhawini leyi xi nga ta yi hlawula leswaku vito ra xona ri gandzeleriwa eka yona.
Nyama ya kona, mi nga tshuki mi yi dya ni xinkwa lexi nga ni comela; mi ta yi dya masiku ya 7 ni xinkwa lexo-ke-comela. Xinkwa lexi xi komba ku xaniseka, hikuva mi humile etikweni ra Egipta hi ku tsutsuma; siku leri mi humeke ha rona etikweni ra Egipta, mi fanele ku ri tsundzuka vutomi bya n'wina hinkwabyo.
Eka masiku lawa ya 7, mi nga tshuki mi va ni comela etikweni ra n'wina hinkwaro; naswona nyama leyi mi humeseke ha yona gandzelo esikwini ro sungula nimadyambu, yi nga tshuki yi tshama ku fikela nimpundzu siku leri tlhandlamaka.
Mi nga tshuki mi humesela magandzelo ya Paseka emitini leyi HOSI Xikwembu xa n'wina xi nga ta mi nyika yona
kambe ma humeseleni endhawini leyi HOSI Xikwembu xa n'wina xi nga ta yi hlawula leswaku vito ra xona ri gandzeleriwa eka yona, mi ma humesa hi minkarhi ya madyambu, wu nga nkarhi lowu mi humeke ha wona etikweni ra Egipta.
Nyama ya kona, mi ta yi sweka kunene, mi yi dyela endhawini leyi HOSI Xikwembu xa n'wina xi nga ta yi hlawula; kutani nimpundzu mi hangalaka, mi tlhelela emintsongeni ya n'wina.
Emasikwini lawa ya 6, mi fanele ku dya xinkwa lexo-ke-comela; kutani hi siku ra vu-7, mi ta hlengeletana mi gandzela HOSI Xikwembu xa n'wina. Hi siku leri, mi nga tshuki mi endla ntirho ni wun'we.
Ku sukela siku leri mi sungulaka ku tshovela mavele ha rona, hlayelani mavhiki ya 7
kutani mi endla Nkhuvo wa Mavhiki, mi tlangela HOSI Xikwembu xa n'wina, mi humesa tinyiko hilaha mi nga ta titwa hakona, mi ti humesa hi ku ya hilaha HOSI Xikwembu xa n'wina xi mi katekiseke hakona.
Loko mi ri endhawini leyi HOSI Xikwembu xa n'wina xi nga ta yi hlawula leswaku vito ra xona ri gandzeleriwa eka yona, mi fanele ku tsaka, n'wina ni vana va n'wina va xinuna ni va xisati, ni malandza ya n'wina ya xinuna ni ya xisati, ni Valevhi lava tshamaka emitini ya n'wina, ni valuveri, ni lava pfumalaka vatswari, ni tinoni leti tshamaka emitini ya n'wina.
Tsundzukani leswaku a mi ri mahlonga etikweni ra Egipta; hikokwalaho mi tikarhatela ku hlayisa milawu leyi.
Loko mi heta ku hlengeleta ntshovelo wa n'wina wa mavele ni vhinyo, mi fanele ku endla Nkhuvo wa Mintsonga, lowu nga ta heta masiku ya 7.
Enkhubyeni wa kona, mi ta tsaka, n'wina ni vana va n'wina va xinuna ni va xisati, ni malandza ya n'wina ya xinuna ni ya xisati, ni Valevhi, ni valuveri, ni lava pfumalaka vatswari, ni tinoni leti tshamaka emitini ya n'wina.
Nkhuvo lowu, mi ta wu dya masiku ya 7, mi tlangela HOSI Xikwembu xa n'wina endhawini leyi xi nga ta yi hlawula; mi ta tsaka, hikuva HOSI Xikwembu xi ta va xi katekisile mintirho hinkwayo ya mavoko ya n'wina, xi mi nyika ntshovelo lowunene.
Vavanuna va ka n'wina hinkwavo va fanele ku hlengeletana emahlweni ka HOSI Xikwembu xa n'wina kanharhu hi lembe, endhawini leyi xi nga ta yi hlawula: Hi nkarhi wa Nkhuvo wa Xinkwa lexo-ke-comela, ni nkarhi wa Nkhuvo wa Mavhiki, ni wa Nkhuvo wa Mintsonga. Va nga yi emahlweni ka HOSI Xikwembu va nga tamelanga nchumu!
Un'wana ni un'wana ú ta humesa leswi a swi kotaka, hi ku ya hilaha HOSI Xikwembu xi n'wi katekiseke hakona.
Mi fanele ku veka vaavanyisi ni tindhuna emitini hinkwayo leyi HOSI Xikwembu xa n'wina xi nga ta mi nyika yona, hi ku ya hi tinyimba ta n'wina. Vanhu lava, va ta avanyisela vanhu milandzu ya vona hi ndlela leyi lulameke.
Mi nga tshuki mi avanyisa timhaka hi ndlela leyi nga riki yona, naswona mi nga tshuki mi ya hi nghohe kumbe mi pfumela ku xaviwa, hikuva sweswo swi dlaya mahlo ya lavo tlhariha, kutani va gombonyokisa timhaka ta lava lulameke.
Mi fanele ku avanyisa timhaka hi ndlela leyi lulameke ntsena, leswaku minkarhi hinkwayo, mi ta kota ku hanya etikweni leri HOSI Xikwembu xa n'wina xi nga ta mi nyika rona, ri va ndzhaka ya n'wina.
Mi nga tshuki mi dzima mhandze leyi fanaka ni ya Axera xikwembukazi kusuhi ni alitari leyi mi nga ta yi akela HOSI Xikwembu xa n'wina.
Nasona mi nga tshuki mi yimisa maribye ya vugandzeri bya hava, hikuva sweswo HOSI Xikwembu xa swi venga.
Mi nga tshuki mi humesela HOSI Xikwembu xa n'wina gandzelo hi homu kumbe nyimpfu leyi nga ni xivati xihi na xihi; sweswo, HOSI Xikwembu xa swi nyenya.
Eka wun'wana wa miti leyi HOSI Xikwembu xa n'wina xi nga ta mi nyika yona, ku nga tshuka ku va ni munhu wa xinuna kumbe wa xisati loyi a tshovaka ntwanano wa HOSI Xikwembu xa n'wina hi ku endla leswi nga nkhensekiki emahlweni ka xona.
Munhu loyi, a nga va a yile a ya tirhela swikwembu swin'wana a swi gandzela, kumbe a gandzela dyambu, kumbe n'weti, kumbe tinyeleti, swi nga swilo leswi ndzi mi ariseke ku swi gandzela.
Loko mhaka yo tano yi tshuka yi fika etindleveni ta n'wina, mi fanele ku tikarhata mi yi lavisisa swinene. Loko mi kuma leswaku i ntiyiso, manyala yo tano ma humelerile etikweni ra Israele
wanuna kumbe wansati loyi a endleke xidyoho xexo, n'wi khomeni, mi ya na yena enyangweni ya muti, mi fika mi n'wi khandla hi maribye a fa.
Munhu loyi a faneleke ku dlayiwa, ú ta dlayiwa ntsena loko ku ri na vumbhoni bya vanhu vambirhi kumbe vanharhu; ku nga vi na munhu loyi a dlayiwaka hikwalaho ka vumbhoni bya munhu un'we ntsena.
Loko ku dlayiwa munhu, timbhoni hi tona ti fanelaka ku sungula ti ba, kutani lavan'wana hinkwavo na vona va ta ba. Hi ndlela leyi, mi ta va mi susile vubihi exikarhi ka n'wina.
Emitini ya n'wina, ku nga tshuka ku va ni mhaka leyi lavaka ku tengiwa: Yi nga va mhaka ya munhu loyi a dlayeke un'wana, kumbe ya vanhu lava lwetanaka hi xanchumu, kumbe ya lava bananeke. Loko mhaka ya kona yi mi tsandza ku yi avanyisa, mi ta ya na yona endhawini leyi HOSI Xikwembu xa n'wina xi nga ta yi hlawula
kutani mi ta fika mi vikela Valevhi lava nga ta va va ri vaprista, ni muavanyisi wa nkarhi wolowo. Vona va ta mi tsemela mhaka ya kona.
Kutani hinkwaswo leswi va nga ta mi byela swona kwale ndhawini leyi HOSI Xikwembu xi nga ta yi hlawula, mi fanele ku tikarhata mi swi endla hilaha va mi kombiseke hakona
mi endla hilaha va nga ta mi letela hakona, mi landza leswi mhaka va nga ta yi tsemisa xiswona; mi nga tshuki mi tlula ni xilo ni xin'we xa leswi va nga ta swi boha.
Munhu loyi a tikurisaka, a nga yingisi muavanyisi kumbe muprista loyi a nga ta va a ri entirhweni emahlweni ka HOSI Xikwembu xa n'wina, ú fanele ku dlayiwa. Hi ndlela leyi, mi ta va mi susile vubihi etikweni ra Israele.
Mhaka leyi yi ta fika etindleveni ta Vaisraele hinkwavo, kutani va ta hamba va chava, va nge he pfuki va tikurisile.
Loko mi fika etikweni leri HOSI Xikwembu xa n'wina xi nga ta mi nyika rona, ni loko mi ta va mi ri tekile mi tshama eka rona, mi nga tshuka mi ku: ‘A hi vekeni hosi leyi nga ta hi fuma, ku fana ni vanhu va matiko man'wana lama hi rhendzeleke.’
Hiswona, mi nga veka loyi HOSI Xikwembu xa n'wina xi nga ta n'wi hlawula leswaku a va hosi ya n'wina. Kambe loyi mi nga ta n'wi veka leswaku a va hosi ya n'wina, a a ve un'wana wa ka n'wina, mi nga tshuki mi veka munhu wa le handle loyi a nga riki wa ka n'wina.
Ntsena munhu loyi a nga ta vekiwa ku va hosi, a nga tshuki a tiengetelela tihanci ta nyimpi, kumbe ku tlherisela vanhu va Israele etikweni ra Egipta, a xava tihanci ha vona, hikuva HOSI Xikwembu xi mi byerile xi ku: ‘Mi nga tshuki mi tlhelela etikweni leriya, ni siku ni rin'we!’
Tlhandlakambirhi, hosi ya kona yi nga tshuki yi va ni vasati vo tala, hikuva sweswo swi nga yi hambukisa endleleni; naswona yi nga tshuki yi va ni makwanga ya silivhere ni nsuku.
Loko a ta va a ri karhi a fuma tiko ra yena, ú fanele ku teka buku ya Nawu leyi hlayisiwaka hi Valevhi lava nga vaprista, a titsalela yo fana na yona, yi va ya yena.
Buku leyi a a tshame na yona vutomi bya yena hinkwabyo, a hamba a yi hlaya leswaku a ta tiva ku chava HOSI Xikwembu xa yena, a hlayisa swileriso hinkwaswo leswi tsariweke eka Nawu lowu, a hanya hi swona.
Loko a endlisa sweswo, a nga ka a nga tikurisi ni siku ni rin'we eka varikwavo; naswona a nga ka a nga tluli ni xin'we xa swileriso, kutani yena ni vana va yena va ta fuma nkarhi wo leha etikweni ra Israele.
Vaprista, va nga vanhu va nyimba hinkwayo ya ka Levhi, a va nga vi na nsimu kumbe ndzhaka etikweni ra Israele, vona va ta dya swa magandzelo lama nga ta hiseriwa HOSI Xikwembu, ni swin'wana leswi vanhu va nga ta xi humesela swona.
A va nga vi na ndzhaka exikarhi ka vamakwavo; HOSI Xikwembu hi yona ndzhaka ya vona, hilaha xi va tshembiseke hakona.
Leswi vaprista va faneleke ku swi kuma eka vanhu lava humesaka magandzelo hi homu kumbe hi nyimpfu, hi leswi: Va ta nyikiwa xiphanga, ni tihlaya timbirhi, ni nyimba.
Mi ta va nyika ni ntshovelo wo sungula wa mavele, ni wa vhinya, ni mafurha yo sungula, ni voya byo sungula bya tinyimpfu ta n'wina.
Valevhi ni vana va vona va hlawuriwile hi HOSI Xikwembu xa n'wina, leswaku va hamba va xi tirhela exikarhi ka tinyimba ta ka n'wina hinkwato, va va vaprista va xona hilaha ku nga heriki.
Un'wana wa Valevhi a nga tshuka a suka emutini wihi ni wihi lowu a tshamaka eka wona etikweni ra Israele, kutani a ya endhawini leyi HOSI Xikwembu xi yi hlawuleke. Sweswo a nga swi endla, loko a swi tsakela
kutani a nga ha va muprista, a tirhela HOSI Xikwembu xa yena ku fana ni Valevhi lavan'wana lava va xi tirhelaka endhawini leyi.
Mulevhi wo tano ú ta kuma swakudya swo ringana ni swa lavan'wana, ehandle ka leswi a nga swi kumaka hi ku xavisa tinhundzu leti a siyeriweke tona hi vatata wa yena.
Loko mi ta va mi fikile etikweni leri HOSI Xikwembu xa n'wina xi mi nyikaka rona, vonani leswaku mi nga tshuki mi tekelela mikhuva ya manyala leyi vanhu va matiko lawaya va yi endlaka.
Exikarhi ka n'wina, ku nga tshuki ku va ni loyi a humesaka magandzelo hi ku hisa n'wana wa yena wa xinuna kumbe wa xisati; naswona ku nga tshuki ku va na loyi a tirhisaka swa vungoma, ni loyi a vhumbhaka kumbe ku hlahluva, kumbe ku va nyamusoro
kumbe loyi a endlaka migilo-gilo, kumbe xingomantanda, kumbe loyi a nga ni swikwembu, kumbe loyi a vutisaka timhaka eka swona.
Un'wana ni un'wana loyi a endlaka swilo swo tano, HOSI Xikwembu xa n'wi nyenya; hi swona swi endlaka leswaku xi hlongola vamatiko lava endlaka manyala layo tano va suka emahlweni ka n'wina.
Mi nga tshuki mi va ni leswi solekaka emahlweni ka HOSI Xikwembu xa n'wina
Vanhu va tinxaka leti mi nga kusuhi ni ku ti tekela tiko, va hlahluva ni ku vhumbha, kambe n'wina, HOSI Xikwembu xa n'wina xa mi alela ku endla sweswo.
HOSI Xikwembu xa n'wina xi ta mi rhumela muprofeta loyi a fanaka na mina, loyi xi nga ta n'wi hlawula exikarhi ka va ka n'wina; n'wi yingiseni
hikuva siku leri a mi hlengeletanile entshaveni ya Horebe, mi komberile sweswo eka HOSI Xikwembu xa n'wina, mi ku: ‘A ha ha swi lavi ku twa rito ra HOSI Xikwembu xa hina kumbe ku languta ndzilo lowukulu lowu, hikuva hi nga fa.’
Kutani HOSI Xikwembu xi ndzi byerile xi ku: ‘Hinkwaswo leswi va swi vulaka, swi lulamile.
Ndzi ta va rhumela muprofeta loyi a fanaka na wena, loyi a nga ta huma eka va ka vona. Ndzi ta n'wi byela leswi a faneleke ku vulavula swona, kutani yena ú ta va tivisa hinkwaswo leswi ndzi nga ta n'wi lerisa swona.
Un'wana ni un'wana loyi a nga ta ala ku yingisa marito ya muprofeta loyi ndzi nga ta n'wi rhuma, ndzi nge n'wi tshiki ntsena.
Kambe muprofeta loyi a vulavulaka hi vito ra mina, ndzi nga n'wi rhumanga, kumbe loyi a vulavulalaka swikwembu swa hava, ú ta dlayiwa.’
Kutani mi nga tshuka mi tivutisa mi ku: ‘Xana hi ta swi tivisa ku yini leswaku marito lawa yo tano a ma humi eka HOSI Xikwembu, xana?’
Muprofeta loyi a vulaka leswaku ú rhume hi HOSI Xikwembu, kambe leswi a swi vulaka swi nga humeleli, ú vulavula leswi nga humiki eka xona. Muprofeta wo tano ú ta va a tivulavulela swo huma enhlokweni ya yena; mi nga n'wi chavi!
Loko HOSI Xikwembu xa n'wina xi ta va xi herisile vanhu va tiko leri xi nga ta mi nyika rona, ni loko mi ta va mi ri tekile mi tshama emitini ya vona ni le tindlwini ta vona
mi fanele ku hlawula miti minharhu yi va etlhelo, etikweni leri HOSI Xikwembu xi mi nyikaka rona leswaku ri va ra n'wina.
Mi ta avanyisa tiko leri HOSI Xikwembu xa n'wina xi mi nyikaka rona leswaku ri va ra n'wina, ri huma swifundzha swinharhu, mi khulela magondzo, leswaku lava dlayaka vanhu, va ta kota ku tsutsumela emitini yo tumbela eka yona.
Miti leyi, yi endleriwa vanhu lava tshukaka va dlayile van'wana, kambe ku nga ri havomu, naswona ku nga vanga na rivengo exikarhi ka vona eminkarhini leyi hundzeke. Loko mudlayi a tsutsumela eka miti leyi, ú ta pona ku dlayiwa.
A hi nge, munhu ú famba ni un'wana ku ya tsema tihunyi enhoveni, kutani loko a ri karhi a tsema rihunyi, xihloka xi n'wi hlomukela, kutani xi ba loyi un'wana, a fa; munhu loyi, a nga tsutsumela eka wun'wana wa miti leyi ku ponisa vutomi bya yena.
Loko mpfhuka wo ya emutini lowu mudlayi a nga tumbelaka eka wona wu lo leha ngopfu, murihiseli a nga n'wi hlongorisa, a n'wi khoma, kutani eku hlundzukeni ka yena a n'wi ba a n'wi dlaya; kasi mudlayi loyi a a nga fanelanga ku dlawa, hikuva a ku vanga na rivengo exikarhi ka yena na loyi a n'wi dlayeke, eminkarhini leyi hundzeke.
Hikokwalaho ndzi mi lerisaka leswaku mi hlawula miti minharhu yo tumbela eka yona.
Loko HOSI Xikwembu xa n'wina xi tlhengusa mindzilekana ya tiko ra n'wina hilaha xi hlambanyeleke vatata wa n'wina hakona, xi mi nyika tiko hinkwaro leri xi tshembiseke ku va nyika rona
mi fanele ku engetelela miti yin'wana minharhu yo tumbela eka yona. Ntsena tikarhateni, mi hlayisa swileriso hinkwaswo leswi ndzi mi nyikaka swona namuntlha, mi rhandza HOSI Xikwembu xa n'wina, mi famba etindleleni ta xona.
Loko mi nga endlisi sweswo, vanhu lava nga riki na nandzu va ta dlayiwa etikweni leri HOSI Xikwembu xa n'wina xi mi nyikaka rona leswaku ri va ndzhaka ya n'wina, kutani n'wina mi ta rhwexiwa nandzu wa ku dlayiwa ka vona.
Kambe loko munhu a tumbelela un'wana hikwalaho ka rivengo, kutani a n'wi juma a n'wi ba a n'wi dlaya, a tsutsuma a ya eka wun'wana wa miti yo tumbela eka yona
vakulukumba va muti lowu mudlayi a humaka eka wona va fanele ku rhuma vanhu va ya n'wi teka, va n'wi nyiketa emavokweni ya murihiseli, leswaku a n'wi dlaya.
Mi nga tshuki mi n'wi tsetselela; mi fanele ku herisa ku halaka ka ngati ya lava nga riki na nandzu etikweni ra Israele, kutani mi ta kuma minkateko.
Etindhawini leti ti nga ta va ndzhaka ya n'wina, etikweni leri HOSI Xikwembu xa n'wina xi mi nyikaka rona, mi nga tshuki mi hundzuluxelana mindzilekana leyi vekiweke hi lava khale.
Loko munhu a dyohile kumbe a endlile xo biha xihi na xihi, a nga ka a nga avanyisiwi hikwalaho ka vumbhoni bya munhu un'we ntsena, kambe ku laveka timbhoni timbirhi kumbe tinharhu, leti nga pfunaka ku tiyisa mhaka leyi a yi endleke.
Ku nga tshuka ku va ni munhu loyi a lumbetaka un'wana, a ku ú endle swo biha
loko swi nga va tano, mulumbeti ni mulumbetiwa va fanele ku ya hi vumbirhi bya vona eka vaprista ni vaavanyisi va nkarhi wolowo, emahlweni ka HOSI Xikwembu
vaavanyisi va ta tikarhata va kambisisa mhaka leyi, kutani loko va kuma leswaku mbhoni ya kona yi lumbetile makwavo
yi endleni leswi a yi tiyimiserile ku endla makwavo swona. Hi ndlela leyi, mi ta susa vubihi exikarhi ka n'wina.
Mhaka leyi yi ta fika etindleveni ta Vaisraele lavan'wana, kutani va ta hamba va chava, va nga ha endli swilo swo bihisa leswi exikarhi ka n'wina.
Emhakeni yo tano, mi nga tshuki mi tsetselela munhu. Nawu hi lowu: Vutomi byi rihiwa hi vutomi, tihlo hi tihlo, tino hi tino, voko hi voko, nenge hi nenge.
Loko mi huma nyimpi mi ya lwa ni valala va n'wina, mi nga tshuki mi chava loko mi vona tihanci ta vona ni makalichi ya nyimpi; hambiloko vuthu ra vona ri kurile ku tlula ra n'wina, mi nga va chavi hikuva HOSI Xikwembu xa n'wina, xona lexi xi mi humeseke etikweni ra Egipta, xi ta va na n'wina.
Loko nyimpi yi ri kusuhi ni ku sungula, muprista ú ta yima emahlweni ka ntshungu a vulavula na wona
a ku: ‘N'wina Vaisraele, namuntlha mi le nyimpini, mi lwa ni valala va n'wina. Mi nga tsemeki minhlana, naswona mi nga va chavi, mi nga tshukisiwi mi rhurhumela emahlweni ka vona
hikuva HOSI Xikwembu xa n'wina, hi xona xi mi lwelaka; xi ta famba na n'wina, xi mi hlulela valala.’
Kutani tindhuna ti ta vulavula ni ntshungu, ti ku: ‘Loko exikarhi ka n'wina ku ri ni loyi a akeke yindlu, kambe a nga si yi khangula, a a tlhele a ya yi khangula, hikuva swi nga endleka leswaku a ya fela enyimpini, kutani yindlu ya yena yi sala yi khangula hi un'wana.
Loko ku ri ni munhu loyi a rimeke nsimu ya vhinya, kambe a nga si dya mihandzu ya kona, a a tlhelele ekaya, hikuva swi nga endleka leswaku a ya fela enyimpini, kutani mihandzu ya nsimu ya yena yi sala yi dyiwa hi un'wana.
Loko ku ri ni jaha leri vuteke nhwana, kambe ri nga si n'wi hlomisa, a ri tlhelele ekaya, hikuva swi nga endleka leswaku ri ya fela enyimpini, kutani nhwana loyi wa rona a sala a tekiwa hi un'wana.’
Tindhuna ti ta ya emahlweni ti vulavula na vona ti ku: ‘Loko ku ri ni loyi a chavaka, loyi a tshukeke, a a tlhelele ekaya, hikuva swi nga endla leswaku lavan'wana na vona va hela matimba.’
Loko tindhuna ti hetile ku vulavula ni ntshungu, ku ta hlawuriwa vavanuna lava nga ta fambisa mavuthu.
Loko mi fika kusuhi ni muti lowu mi lavaka ku lwa ni vaaki va wona, mi fanele ku rhanga mi khongotelana na vona leswaku mi nga lwi.
Loko va pfumela ku veka matlhari hansi, ni loko va mi pfulela tinyangwa ta muti wa vona, hinkwavo mi ta va endla mahlonga ya n'wina, mi va rhwexa mintirho leyo tika.
Kambe loko va nga pfumeli, va tiyimisela ku lwa na n'wina, mi fanele ku rhendzela muti wa vona
kutani loko HOSI Xikwembu xa n'wina xi ta va xi wu nyiketile emavokweni ya n'wina, mi ta dlaya vavanuna va kona hinkwavo hi fumu.
Kambe mi ta phangha vavasati ni vana ni swifuwo, ni swilo hinkwaswo leswi nga mutini lowu wa valala va n'wina, mi titekela swona swi va swa n'wina, mi tiphina, hikuva mi ta va mi nyikiwile swona hi HOSI Xikwembu xa n'wina.
Mi ta endlisa sweswo eka miti hinkwayo ya le kule, yi nga miti ya vanhu lava nga riki Vakanana.
Kasi loko ku ri emitini leyi HOSI Xikwembu xa n'wina xi nga ta mi nyika yona leswaku yi va ndzhaka ya n'wina, mi ta dlaya xin'wana ni xin'wana lexi hefemulaka.
Mi ta herisa Vahiti, ni Vaamori, ni Vakanana, ni Vaperesi, ni Vahivhi, ni Vayebusi, hilaha HOSI Xikwembu xa n'wina xi mi leriseke hakona, va hela va ku bì!
Hi mukhuva wolowo, a va nga mi dyondzisi ku dyohela HOSI Xikwembu xa n'wina hi ku endla swa manyala leswi vona va swi endlaka, loko va ri eku gandzeleni ka swikwembu swa vona.
Loko mi rhendzela muti wun'wana nkarhi wo leha, mi ri ni makungu ya ku wu hlasela mi wu teka, mi nga tshuki mi tsema mirhi leyi nga kona ya mihandzu; mi ta hamba mi dya mihandzu ya kona, hikokwalaho mi nga tsemi mirhi leyi; naswona mirhi leyi a hi valala lava mi lwaka na vona!
Mirhi leyin'wana leyi nga riki ya mihandzu, mi nga yi tsema, mi aka ha yona leswi swi nga ta mi pfuna ku hlasela muti lowu wu lwaka na n'wina, mi kondza mi wu hlula.
Etikweni leri HOSI Xikwembu xa n'wina xi mi nyikaka rona leswaku ri va ra n'wina, swi nga endleka leswaku ku tshuka ku kumiwa munhu enhoveni a file, kambe swi nga tiveki leswaku i mani a n'wi dlayeke.
Loko swi va tano, vakulukumba va ka n'wina ni vaavanyisi va ka n'wina va fanele ku huma va ya va ya pima mpfhuka wo sukela laha munhu wa kona a feleke kona, ku ya fika emitini leyi rhendzeleke xivandla xa kona.
Kutani vakulukumba va muti lowu nga kusuhi ni laha munhu loyi a dlayeriweke kona, va ta lava thokazi leri nga si tshamaka ri tirhisiwa kumbe ku paniwa
va rhelela na rona enhoveni, laha ku nga ni mati lama tshamaka ma ri karhi ma khuluka, naswona laha ku nga si tshamaka ku rimiwa kumbe ku byariwa nchumu. Kutani thokazi leri va ta fika va ri tshova nhamu kwale nhoveni.
Vaprista hinkwavo, va nga vanhu va ka Levhi, va ta huma va ya endhawini leyi, hikuva hi vona va hlawuriweke hi HOSI Xikwembu xa n'wina leswaku va xi tirhela ni ku katekisa vanhu hi vito ra xona, naswona hi vona va fanelaka ku tsema mhaka yihi na yihi ya lava holoveke kumbe lava bananeke.
Kutani vakulukumba hinkwavo lava tshamaka emutini lowu nga kusuhi ni laha munhu a dlayeriweke kona, va ta hlambela mavoko ya vona ehenhla ka thokazi leri tshoviweke nhamu, kwale nhoveni
va ri karhi va vulavulela va ku: ‘A hi hina hi dlayeke munhu loyi, naswona a hi swi vonanga loko swi humelela.
We HOSI Xikwembu, rivalela Vaisraele, va nga vanhu lava u va kutsuleke, u nga tshuki u va veka nandzu wa ku dlayiwa ka munhu loyi a nga dyohangiki, va rivalele!’
Loko mi endla sweswo, hilaha HOSI Xikwembu xi swi lavaka hakona, mi ta tiponisa enandzwini wa ku dlayiwa ka munhu wa kona.
Mi nga tshuka mi huma nyimpi mi ya lwa ni valala va n'wina, kutani HOSI Xikwembu xa n'wina xi mi nyiketa vona mi va hlula, mi va khoma mi muka na vona.
Loko un'wana wa n'wina a vona wansati wo saseka exikarhi ka vona, kutani a lava ku n'wi teka a va nsati wa yena
a nga ya na yena ekaya. Wansati loyi ú fanele ku fika a byewula nhloko, a tsema ni min'wala
a ncinca ni xiambalo lexi ambariwaka hi lava khomiweke enyimpini, kutani n'hweti yoleyo hinkwayo ú ta va a ri kwala mutini wa wanuna loyi, a ri karhi a titshandza vusiwana bya leswi a siyeke tata wa yena ni mana wa yena; endzhaku ka sweswo, wanuna a nga ha ya a ya tivana na yena, kutani va va nuna ni nsati.
Kambe loko wanuna a nga ha n'wi tsakeli, a a n'wi tshike a famba a tiyela lomu a ku lavaka; a nga tshuki a n'wi xavisa, naswona a nga n'wi khomi wonge o va hlonga, hikuva ú ta va a tlangile hi yena.
Munhu a nga va a ri ni vasati vambirhi, kambe a tsakela un'wana wa vona, loyi un'wana a nga n'wi tsakeli. Vavasati lava, va nga va va ri ni vana va xinuna hi vumbirhi bya vona. Swi nga endleka leswaku n'wana wa wansati loyi a nga tsakeriwiki a va a ri yena mativula ya wanuna loyi
kutani siku wanuna loyi a avanyiselaka vana va yena endzhaka, a nga fanelanga ku teka n'wana wa wansati lowo tsakeriwa wonge o va yena mativula, kasi mativula i n'wana wa wansati loyi a nga tsakeriwiki
kambe ú fanele ku komba leswaku n'wana wa wansati loyi a nga tsakeriwiki, hi yena mativula, hi ku n'wi nyika swilo leswi tlulaka swa loyi un'wana kambirhi, eka hinkwaswo leswi a nga na swona, hikuva ú sungurile hi yena ku veleka, kutani hi yena a kumaka leswi fanelaka n'wana wa mativula.
Loko munhu a ri ni n'wana loyi a tinonon'hwisaka, loyi a alaka ku yingisa leswi a byeriwaka swona hi tata wa yena ni mana wa yena, hambiloko va n'wi ba a nga va yingisiki
vatswari va fanele ku n'wi yisa eka vakulukumba ehubyeni ya muti lowu a tshamaka eka wona
va fika va byela vakulukumba va muti va ku: ‘N'wana loyi wa hina ú tinonon'hwisa ngopfu, a nga hi yingisi; ú ni makolo, naswona i xidakwa!’
Kutani vanhu hinkwavo va muti va ta n'wi khandla hi maribye a fa. Hi ndlela leyi, mi ta susa vubihi exikarhi ka n'wina, kutani loko Vaisraele hinkwavo va swi twa, va ta hamba va chava.
Loko munhu a endlile nandzu lowu faneleke hi rifu, kutani a hayekiwa emhandzeni
ntsumbu wa yena wu nga tshuki wu tshama vusiku hinkwabyo emhandzeni. Mi fanele ku n'wi lahla siku rero, hikuva ntsumbu lowu hayekiweke emhandzeni i ndzhukano eka HOSI Xikwembu. Mi nga tshuki mi nyamisa tiko leri HOSI Xikwembu xa n'wina xi mi nyikaka rona leswaku ri va ndzhaka ya n'wina.
Loko mi tshuka mi vona homu ya munhu-kuloni kumbe nyimpfu ya yena leyi lahlekeke, mi nga yi tshiki; yi khayimeni, mi yi yisa eka n'winyi wa yona.
Loko munhu loyi a tshama kule na n'wina, kumbe loko mi nga n'wi tivi leswaku i mani, mi to hlayisa xifuwo xa kona ekaya ka n'wina, n'winyi wa xona a kondza a xi landza, kutani hi kona mi nga ta n'wi tlherisela xona.
Mi ta endlisa sweswo ni mbhongolo ya munhu-kuloni, kumbe xiambalo xa yena, kumbe xilo xin'wana ni xin'wana xa yena lexi a lahlekeriweke ha xona. Loko mi tshuka mi xi kuma, mi nga xi tshiki.
Loko mi tshuka mi kuma mbhongolo ya munhu-kuloni kumbe homu ya yena yi wile endleleni, mi nga yi tshiki, pfunani n'winyi wa yona ku yi pfuxa.
Wansati a nga tshuki a ambala swiambalo swa xinuna, na yena wanuna a nga tshuki a ambala swa xisati, hikuva ku endla sweswo i manyala emahlweni ka HOSI Xikwembu xa n'wina.
Loko mi tshuka mi thumbha xinyanyana xi ri exisakeni, emurhini kumbe ehansi, xi ri ni mavondlo kumbe xi fukamela matandza, mi nga tshuki mi xi khoma
xi tshikeni xi tihahela, mi teka vana va xona ntsena. Loko mi endla sweswo, mi ta kateka, mi hanya malembe layo tala.
Loko mi aka yindlu, mi fanele ku sirhelela lwangu ra yona ra xiphampha, hikuva loko mi nga endli sweswo, vanhu va nga tshuka va wa, kutani loko va fa, mi ta va ni nandzu.
Mi nga tshuki mi byala swimilana swin'wana laha mi byaleke vhinya kona, hikuva loko mi endlisa sweswo, a mi nga pfumeleriwi ku dya mihandzu ya vhinya kumbe ya swimilana leswin'wana.
Loko mi rima, mi nga tshuki mi pana homu swin'we ni mbhongolo.
Mi nga tshuki mi ambala xiambalo xo lukiwa hi voya bya tinyimpfu lebyi pfanganyisiweke ni ntsembyani.
Mi fanele ku tiendlela makhaxa, mi ma rhungelela etinhleni ta mune ta swiambalo swa n'wina.
Wanuna a nga tshuka a teka nsati, kutani endzhaku ka loko a tivanile na yena, a sungula ku n'wi nyenya
kutani a n'wi lumbeta, a vulavula swo biha hi yena, a ku: ‘Ndzi tekile wansati loyi, kambe loko ndzi tivana na yena, ndzi kumile leswaku a a nga ha ri nhwanyana.’
Loko swi nga va tano, tata wa wansati loyi ni mana wa yena va fanele ku humesa leswi kombisaka leswaku a a ri nhwana loko a tekiwa, va ya na swona eka vakulukumba ehubyeni ya muti.
Kutani tata wa wansati loyi ú ta fika a vikela vakulukumba, a ku: ‘Ndzi pfumerile leswaku wanuna loyi a teka n'wana wa mina wa xisati, kambe sweswi wa n'wi nyenya.
Hikokwalaho, ú sungula ku n'wi lumbeta hi leswo biha: ú ri ú kume n'wana wa mina a nga ha ri nhwana. Kambe leswi kombisaka leswaku a a ri nhwana, hi leswi!’ Kutani vatswari va wansati loyi va ta andlala nceka wa kona emahlweni ka vakulukumba va muti.
Kutani vakulukumba va muti va ta khoma wanuna loyi, va n'wi ba
va tlhela va n'wi rihisa hi mali ya tisilivhere ta dzana, hikuva ú ta va a onhile vito ra nhwana wa tiko ra Israele, loyi a a nga si tshama a tivana ni wanuna. Mali leyi va ta yi nyika tata wa wansati loyi, kutani nuna wa yena ú ta boheka ku hanya na yena vutomi bya yena hinkwabyo.
Kambe loko swi ri ntiyiso leswaku wansati wa kona a a nga ha ri nhwana loko a tekiwa
ú fanele ku yisiwa eka vona, a fika a yimisiwa enyangweni, kutani vavanuna va muti wolowo va fanele ku n'wi khandla hi maribye a fa, hikuva ú ta va a endlile mhaka ya vuphukuphuku etikweni ra Israele hi ku va ni mahanyelo ya vunghwavava, loko a ha ri eka vona. Vubihi byo tano, mi fanele ku byi susa exikarhi ka n'wina.
Loko wanuna a kumiwa a etlele ni nsati wa un'wana, vanhu volavo a va dlayiwe hi vumbirhi bya vona. Vubihi byo tano, mi fanele ku byi susa etikweni ra Israele.
Loko emutini ku ri ni nhwanyana loyi a vutiweke, kutani wanuna un'wana a tshuka a hlangana na yena a etlela na yena
mi fanele ku va teka hi vumbirhi bya vona, mi va yisa ehubyeni ya muti, mi fika mi va khandla hi maribye va fa. Nhwanyana ú ta fela leswi a nga kalakalangiki leswaku vanhu va muti va ta n'wi lamulela; kasi wanuna ú ta va a dlawela ku tlanga hi nsati wa munhu-kulobye. Vubihi lebyo tano, mi fanele ku byi susa exikarhi ka n'wina.
Kambe loko wanuna a hlangana na nhwanyana loyi a vutiweke, kutani a n'wi pfinya a etlela na yena enhoveni, loyi a faneleke ku dlayiwa i wanuna ntsena.
Nhwanyana yena mi nga n'wi endli nchumu, hikuva a nga na nandzu lowu a nga dlayeriwaka wona. Mhaka leyi yi fana ni loko munhu a juma munhu un'wana a n'wi dlaya.
Leswi wanuna a hlanganeke ni nhwanyana loyi enhoveni, nhwanyana a nga va a kalakarile, kambe ku nga ri na munhu wo n'wi lamulela.
Wanuna a nga tshuka a hlangana ni nhwanyana loyi a nga si tshamaka a tivana ni wanuna, naswona loyi a nga si vutiwaka, kutani a n'wi pfinya, a etlela na yena. Loko va kumiwa
wanuna loyi ú fanele ku humesa mali ya tisilivhere ta 50 a nyika tata wa nhwana. Tlhandlakambirhi, ú fanele ku teka nhwana loyi a va nsati wa yena, hikuva ú ta va a tlangile hi yena; ú ta boheka ku hanya na yena, vutomi bya yena hinkwabyo.
Ku nga vi na munhu loyi a khomisaka tata wa yena tingana hi ku etlela ni un'wana wa vasati va tata wakwe.
Munhu loyi a tsheniweke kumbe loyi a tsemiweke hala mahlweni, a nga fanelanga ku nghena exikarhi ka vanhu lava hlengeletaneke emahlweni ka HOSI Xikwembu.
Munhu loyi a velekiweke evuhungukini, yena ni vatukulu va yena ku ya fika eka rixaka ra vukhume, a va fanelanga ku nghena exikarhi ka lava hlengeletaneke emahlweni ka HOSI Xikwembu.
Vaamoni ni Vamowabu a va fanelanga ku nghena laha vanhu va HOSI Xikwembu va hlengeletaneke kona, hambi va ri vatukulu va vona ku ya fika erixakeni ra vukhume a va nga pfumeleriwi. A va nga pfuki va nghenile ni siku ni rin'we
hikuva loko mi ta mi huma hi le Egipta, a va tanga va ta mi hlanganisa endleleni va mi tisela swakudya ni mati, kambe va mi xavele Balaama n'wana Beyori loyi a a tshama ePetoro le Mesopotamiya, leswaku a ta a ta mi rhuketela.
Hambiswiritano HOSI Xikwembu xa n'wina a xi n'wi yingisanga Balaama; ndzhukano wa kona xi wu hundzurile nkateko eka n'wina, hikuva a xi mi rhandza.
Mi nga tshuki mi pfuna Vaamoni ni Vamowabu, kumbe ku va endlela leswi nga ta va fumisa.
Mi nga tshuki mi nyenya Vaedomu, hikuva i vamakwenu; hambi va ri Vaegipta, mi nga va nyenyi, hikuva a mi luverile etikweni ra vona.
Vatukulu-xinguwe va Vaedomu ni Vaegipta vona va nga nghena exikarhi ka vanhu lava hlengeletaneke emahlweni ka HOSI Xikwembu.
Loko mi huma nyimpi mi ya tshama emixaxeni, mi fanele ku va kule ni leswo biha hinkwaswo.
Loko exikarhi ka n'wina ku tshuka ku va ni munhu loyi a nyamisiweke hi swin'wana leswi humeleleke nivusiku, munhu yoloye ú fanele ku huma emixaxeni, a ya tshama ehandle
dyambu ri kondza ri pela. Loko ri perile, ú ta hlamba, kutani hi kona a nga ta vuya emixaxeni.
Mi fanele ku va ni ndhawu yo humela kona, ehandle ka mixaxa
naswona exikarhi ka swingolongondzwana swa n'wina, mi va ni mbhanyi, kutani loko mi ya eku tipfuneni, mi ta famba na wona, mi ya cela khele ha wona, kutani loko mi tipfunile, mi tlhela mi seletela.
Mixaxa ya n'wina yi fanele ku tshama yi hlawulekile, hikuva HOSI Xikwembu xi famba na n'wina loko mi huma nyimpi, leswaku xi ta mi lwela, xi nyiketa valala va n'wina emavokweni ya n'wina; hikokwalaho xi nga tshuki xi vona swo khomisa tingana exikarhi ka n'wina, hikuva xi nga ta mi fularhela.
Loko nandza a balekela n'wini wa yena a tsutsumela eka n'wina, mi nga n'wi tlheriseli eka n'wini wa yena.
N'wi tshikeni a tshama exikarhi ka n'wina, endhawini leyi a nga ta tihlawulela yona hi ku rhandza. Munhu loyi, mi nga tshuki mi n'wi xanisa.
Exikarhi ka Vaisraele, ku nga tshuki ku va ni vavasati kumbe vavanuna lava endlaka vunghwavava bya le swivandleni swa vukhongeri bya hava.
Naswona mali leyi kumiwaka hi ndlela leyi, mi nga tshuki mi yi yisa endlwini ya HOSI Xikwembu xa n'wina, naswona mi nga hetisi ku hlambanya ka n'wina ha yona, hikuva vunghwavava bya le swivandleni swa vukhongeri bya hava i manyala eka HOSI Xikwembu.
Loko mi lomba Muisraele mali, kumbe swakudya, kumbe swilo swin'wana, mi nga tshuki mi lava ntswalo wa swona.
Eka munhu wa le handle, mi nga wu lava ntswalo, kambe ku nga ri eka Muisraele; loko mi endla sweswo, HOSI Xikwembu xi ta mi katekisa emintirhweni ya n'wina hinkwayo, loko mi ta va mi nghenile etikweni leri xi nga ta mi nyika rona ri va ra n'wina.
Loko mi tiboha hi ku hlambanya ku humesela HOSI Xikwembu xanchumu, mi nga tsandzeki ku humesa xilo xa kona, hikuva loko swi nga vi tano, HOSI Xikwembu xi ta xi lava, kutani mi tikuma mi ri enandzwini.
Loko mi chava ku tiboha hi ku hlambanya, a mi nga vi na nandzu
kambe loko mi tibohile hi n'wexe mi nga sindzisiwanga hi munhu, mi nga tshuki mi tsandzeka ku humesela HOSI Xikwembu leswi mi xi tshembiseke swona.
Loko mi tshuka mi hundza hi le nsin'wini ya vhinya ya munhu-kuloni, mi nga kha mihandzu mi dya mi xurha, kambe mi nga tshuki mi kha yin'wana mi hoxa exirhundzwini.
Naswona loko mi hundza hi le nsin'wini ya koroni ya munhu-kuloni, mi nga tshova min'woko hi voko, mi nga tshuki mi tsema tinhlanga ta kona hi rihwevo.
Wanuna a nga tshuka a teka nsati a tshama na yena, kambe endzhaku ka nkarhi a nga ha n'wi tsakeli, hikuva a kumile swin'wana eka yena leswi khomisaka tingana; kutani a tsala papila ro n'wi ntshunxa, a n'wi tamerisa rona, a n'wi hlongola emutini wa yena.
Kutani wansati loyi a famba a ya kumana ni wanuna un'wana, a tekana na yena
nuna loyi wa vumbirhi a nga tshuka na yena a n'wi nyenya, a tsala papila ro n'wi ntshunxa, a n'wi tamerisa rona, a n'wi hlongola emutini wa yena; kumbe wanuna loyi a nga tshuka a fa.
Loko timhaka ti fambile hi ndlela yoleyo, nuna wo sungula loyi a hlongoleke wansati loyi, a nga ka a nga pfumeleriwi ku tlhela a n'wi teka a va nsati wa yena, hikuva wansati loyi ú nyamisiwile; ku endla sweswo i manyala eka HOSI Xikwembu. Mi nga tshuki mi tisa xidyoho etikweni leri HOSI Xikwembu xi mi nyikaka rona leswaku ri va ndzhaka ya n'wina.
Loko wanuna a ha ku teka nsati, a nga fanelanga ku ya enyimpini kumbe ku rhwexiwa mintirho yin'wana etikweni; ú fanele ku ntshunxiwa, a tshama ekaya lembe hinkwaro, a ta kota ku tsaka ni nsati loyi a n'wi hlomiseke.
Ku nga vi na loyi a tekelaka munhu-kulobye maribye ya yena ya ku sila, ma ri yo khomela ha wona, hikuva sweswo i ku n'wi tekela swo tihanyisa ha swona.
Loko Muisraele a kumeka a ri karhi a yiva Muisraele-kulobye, a n'wi endla hlonga ra yena, kumbe a ya n'wi xavisa, muyivi loyi ú fanele ku dlayiwa. Vubihi lebyo tano, mi fanele ku byi susa exikarhi ka n'wina.
Loko mi tshuka mi humeleriwa hi vuvabyi bya nhlokonho, tivoneleni swinene, mi endla hinkwaswo leswi vaprista va yindlu ya ka Levhi va nga ta mi lerisa swona, mi yingisa swileriso leswi ndzi va nyikeke swona.
Tsundzukani leswi HOSI Xikwembu xi swi endleke Meriyamu, loko mi ri endleleni mi huma etikweni ra Egipta.
Loko mi lomba Muisraele wa ka n'wina xilo xihi na xihi, mi nga tshuki mi nghena endlwini ya yena mi ya teka xo khomela ha xona
kambe yimani ehandle, kutani loyi mi n'wi lombaka ú ta huma a mi tisela xo khomela ha xona.
Loko munhu wa kona a ri xisiwana, nkumba lowu a nga ta mi khomisa wona, mi nga tshuki mi wu funengela loko mi etlela
kambe mi fanele ku n'wi tlherisela wona namadyambu, leswaku a ta wu funengela loko a etlela, kutani ú ta mi navelela minkateko, naswona mi ta va mi endlile leswi nga swona emahlweni ka HOSI Xikwembu.
Munhu wo thoriwa loyi a nga xisiwana, a pfumala swa le mandleni, mi nga tshuki mi n'wi xanisa; a nga va a ri un'wana wa Vaisraele va ka n'wina, kumbe un'wana wa valuveri lava tshamaka na n'wina etikweni.
Siku rin'wana ni rin'wana mi fanele ku n'wi nyika muholo wa siku rero; naswona n'wi nyikeni dyambu ri nga si pela, hikuva i xisiwana, ú tshembe wona ntsena; loko mi nga endli sweswo, ú ta yisa xirilo xa yena eka HOSI Xikwembu, kutani mi ta tikuma mi ri enandzwini.
Vatswari a va fanelanga ku fela swidyoho swa vana va vona, na vona vana va nga ka va nga feli swidyoho swa vatswari va vona; un'wana ni un'wana ú ta fela swidyoho swa yena.
Loko mi avanyisa timhaka ta valuveri ni ta lava pfumalaka vatswari, mi nga ti gombonyokisi, naswona mi nga tekeli noni nkumba wa yona wu va wo khomela ha wona.
Tsundzukani leswaku mi vile mahlonga etikweni ra Egipta, kutani HOSI Xikwembu xa n'wina xi mi kutsurile kona; hi swona swi endlaka leswaku ndzi mi nyika swileriso leswi.
Loko mi tshovela mavele emasin'wini, kutani mi tshuka mi siya man'wana endzhaku, mi nga tlheli mi ya ma teka, ma siyeleni valuveri ni lava pfumalaka vatswari, ni tinoni. Loko mi endla sweswo, HOSI Xikwembu xa n'wina xi ta mi katekisa emintirhweni ya n'wina hinkwayo.
Loko mi khile mihandzu ya mirhi ya mitlhwari, mi nga ha tlheli mi tlhuva leyi saleke; siyelani valuveri, ni lava pfumalaka vatswari, ni tinoni.
Loko mi tshoverile masimu ya n'wina ya vhinya, mi nga tlheli mi ya khwaja, siyelani valuveri, ni lava pfumalaka vatswari, ni tinoni.
Tsundzukani leswaku mi vile mahlonga etikweni ra Egipta; hi swona swi endlaka leswaku ndzi mi nyika swileriso leswi.
Loko ku tshuka ku va ni ku holova exikarhi ka vavanuna vambirhi, kutani va yisa mhaka ehubyeni, vaavanyisi va nga tsema mhaka, va ntshunxa loyi a nga riki na nandzu, loyi a dyoheke yena a bohiwa.
Loko loyi a nga ni nandzu a faneriwa hi ku biwa, muavanyisi ú ta lerisa leswaku a pavalala emahlweni ka yena, a biwa minkhavi leyi fambelanaka ni nandzu wa yena.
Ntsena a nga tshuki a biwa ku tlula minkhavi ya 40, hikuva loko mi ba makwenu loyi wa n'wina ku tlula kwalaho, mi ta va mi n'wi tsongahatile ngopfu.
Mi nga tshuki mi siva nomo wa homu, loko mi ri karhi mi hula ha yona.
Loko vana va munhu va tshama swin'we, kutani un'wana wa vona a fa a nga siyanga vana va xinuna, nsati wa mufi a nga tshuki a ya tekiwa hi munhu wa le handle, kambe ú fanele ku tekiwa hi makwavo wa mufi a va nsati wa yena, kutani wanuna loyi a endla fanelo ya yena ya ku hlayisa nsati wa mufi.
Kutani n'wana wo sungula wa xinuna loyi wansati loyi a nga ta n'wi veleka, hi yena la nga ta kuma ndzhaka ya mufi, leswaku vito ra mufi ri nga nyamalali exikarhi ka Vaisraele.
Kambe loko makwavo wa mufi a ala ku teka nsati wa makwavo, wansati loyi ú ta ya eka vakulukumba ehubyeni ya muti, a fika a ku: ‘Makwavo wa sirha nuna wa mina wa ala ku yisa emahlweni vito ra makwavo exikarhi ka Vaisraele. A nga pfumeli ku ndzi teka, a endla fanelo ya yena ya ku ndzi hlayisa.’
Kutani vakulukumba va muti va ta n'wi vitana, va vulavula na yena. Loko a ya emahlweni a ala, a ku: ‘A ndzi swi lavi ku teka wansati loyi,’
muferiwa ú ta ya kusuhi na yena vakulukumba va ri karhi va swi vona, a n'wi hluvula ntanghu, a n'wi tshwutela marha exikandzeni, a ku: ‘Hi swona leswi endliwaka eka wanuna loyi a alaka ku pfuxa muti wa makwavo.’
Kutani etikweni ra Israele, muti wa munhu loyi wu ta thyiwa vito ra ‘Muti-wa-Xihluvuriwa-ntanghu’.
Loko vavanuna vambirhi va lwa, kutani nsati wa un'wana wa vona a ta a ta lamulela nuna wa yena, a fika a khoma loyi un'wana hi hala mahlweni
mi fanele ku tsema voko ra wansati yoloye; mi nga n'wi tsetseleli!
Eminkwameni ya n'wina, mi nga tshuki mi va ni mimpimo yo hambana yo pima xilo xin'we
Hambi ku ri etindlwini ta n'wina, mi nga tshuki mi va ni swibya leswi hambaneke swo pima xilo xin'we.
Mi fanele ku va ni mimpimo leyi heleleke leyi nga yona; hambi swi ri swibya swo pima hi swona, a swi ve leswi heleleke, leswi nga swona, leswaku mi ta hanya masiku layo tala etikweni leri HOSI Xikwembu xa n'wina xi mi nyikaka rona.
Hinkwavo lava dyelelaka van'wana hi mimpimo leyi nga riki yona, HOSI Xikwembu xa n'wina xa va venga.
Tsundzukani leswi Vaamaleke va mi endleke swona loko mi ri endleleni mi huma etikweni ra Egipta
Vanhu lava a va chavanga na Xikwembu. Loko mi karhele swinene, mi hele ni matimba, va tile hi le ndzhaku ka n'wina, va herisa hinkwavo lava a va nga ha koti nchumu.
Hikokwalaho, loko HOSI Xikwembu xa n'wina xi ta va xi mi wisisile ni ku mi sirhelela eka valala va n'wina lava nga ta va va mi rhendzerile matlhelo hinkwawo, etikweni leri xi nga ta mi nyika rona ri va ndzhaka ya n'wina, mi fanele ku herisa Vaamaleke emisaveni, ku nga sali na un'we loyi vanhu va nga ta va tsundzuka ha yena; mi nga yi rivali mhaka leyi.
Loko mi ta va mi fikile etikweni leri HOSI Xikwembu xa n'wina xi mi nyikaka rona leswaku ri va ndzhaka ya n'wina, ni loko mi ta va mi ri tekile mi tshama eka rona
mi fanele ku teka swin'wana swa leswi mi nga ta rhanga mi swi tshovela emasin'wini ya kwale tikweni leri HOSI Xikwembu xa n'wina xi nga ta mi nyika rona, mi swi chela exirhundzwini, mi famba na swona endhawini leyi HOSI Xikwembu xi nga ta yi hlawula leswaku vito ra xona ri gandzeleriwa eka yona.
Loko mi fika kona, mi ta ya eka muprista loyi a nga ta va a ri entirhweni enkarhini wolowo, mi ku ka yena: ‘Namuntlha hi ta hi ta vikela HOSI Xikwembu xa wena leswaku hi fikile etikweni leri xi hlambanyeleke vatatana leswaku xi ta hi nyika rona.’
Kutani muprista ú ta amukela xirhundzu emavokweni ya n'wina, a ya xi veka emahlweni ka alitari ya HOSI Xikwembu xa n'wina.
Kutani mi ta yima emahlweni ka HOSI Xikwembu xa n'wina, mi vula marito lawa mi ku: ‘Tatana a a ri Muaramu loyi a a tsendzeleka ni matiko. Ú yile etikweni ra Egipta a ri ni vanhu vatsongo, a ya luvela kona. Kambe loko a ri kwale, ú hundzukile tiko lerikulu ra matimba.
Kutani Vaegipta va sungurile ku hi khoma hi tihanyi, va hi xanisa, va hi rhwexa mintirho leyo tika ngopfu.
Hiloko hi huwelela eka HOSI Xikwembu xa vatatana, kutani xi twa xirilo xa hina, xi vona maxangu ya hina, ni ku karhateka ka hina, ni ku tshikeleriwa ka hina.
Kutani HOSI Xikwembu xi hi humesa etikweni ra Egipta hi ntamu lowukulu ni mintirho ya matimba leyi chavisaka ngopfu, ni swikombiso ni mahlori.
Kutani xi hi tisa etikweni leri ri khulukaka ntswamba ni vulombe, xi hi nyika rona.
Kutani eka leswi HOSI Xikwembu xi hi nyikeke swona emasin'wini, hi xi tisela leswi hi rhangeke hi swona ku tshovela.’ Kutani mi ta swi veka emahlweni ka HOSI Xikwembu xa n'wina, mi khongela kwalaho.
Kutani n'wina ni Valevhi ni valuveri lava nga ta va va ri exikarhi ka n'wina, hi kona mi nga ta tiphina hi swilo hinkwaswo leswi HOSI Xikwembu xa n'wina xi nga ta va xi mi nyikile swona, n'wina ni mindyangu ya n'wina.
Lembe rin'wana ni rin'wana ra vunharhu, ri nga ra ku humesa vukhume, loko mi hetile ku humesa vukhume bya ntshovelo wa n'wina hinkwawo, ni loko mi byi nyikile Valevhi, ni valuveri, ni lava pfumalaka vatswari, ni tinoni, leswaku va dya va xurha emitini ya n'wina
mi ta ya yima emahlweni ka HOSI Xikwembu xa n'wina, mi vula marito lawa mi ku: ‘Emindyangwini ya hina, hi susile vukhume lebyi hi nga byi hlawulela wena, hi byi nyikile Valevhi, ni valuveri, ni lava pfumalaka vatswari, ni tinoni. Hi landzile swileriso hinkwaswo leswi u nga hi nyika swona, a hi tlulanga ni xin'we xa swona, ni ku swi rivala a hi swi rivalanga.
A hi dyanga swa vukhume hi ri karhi hi rila nkosi kumbe ku swi humesa emitini ya hina hi nga tenganga, naswona a hi phahlanga va le hansi ha swona. We HOSI Xikwembu xa hina, hi yingisile leswi u hi byeleke swona, hi tirhile hilaha u hi leriseke hakona, hi nga siyi nchumu.
Languta u ri evutshan'wini bya wena lebyo hlawuleka ematilweni, u katekisa Vaisraele vanhu va wena, u katekisa ni tiko leri u hi nyikeke rona ro khuluka ntswamba ni vulombe, hilaha u hlambanyeleke vatata wa hina hakona.’
Namuntlha, HOSI Xikwembu xa n'wina xi mi lerisa ku hanya hi milawu leyi ni swiletelo leswi, mi tikarhatela ku swi hlayisa hi timbilu ta n'wina hinkwato ni mimoya ya n'wina hinkwayo.
Mi tiyisile namuntlha leswaku HOSI i Xikwembu xa n'wina, ni leswaku mi ta famba etindleleni ta xona, mi hlayisa milawu ya xona ni swileriso swa xona ni swiletelo swa xona, mi yingisa leswi xi mi byelaka swona.
Na xona HOSI Xikwembu, namuntlha xi tiyisile leswaku mi vanhu va xona va xiviri, hilaha xi tshembiseke hakona, ni leswaku mi fanele ku hlayisa swileriso swa xona hinkwaswo
kutani xi ta mi kurisa, mi tlula matiko hinkwawo lawa xi ma endleke, hi ku dzuneka ni ku tiveka ni ku twakala; hi ndlela leyi mi ta va vanhu lava HOSI Xikwembu xa n'wina xi nga tihlawulela vona, leswaku mi va va xona hilaha xi tshembiseke hakona.
Kutani Muxe a lerisa Vaisraele a ri ni vakulukumba, a ku: Hlayisani milawu hinkwayo leyi ndzi mi leriseke yona namuntlha.
Siku leri mi nga ta pela ha rona nambu wa Yordani mi nghena etikweni leri HOSI Xikwembu xa n'wina xi mi nyikaka rona, mi fanele ku yimisa maribye lamakulu, mi ma tota kalaka.
Loko mi ta va mi perile nambu mi nghena etikweni leri khulukaka ntswamba ni vulombe, hilaha HOSI Xikwembu xa vatata wa n'wina xi mi tshembiseke hakona, mi ta tsala emaribyeni lawa marito hinkwawo ya Nawu lowu.
Maribye lawa ndzi mi lerisaka wona namuntlha, mi ta ma yimisa entshaveni ya Ebali loko mi ta va mi perile nambu wa Yordani, mi ma tota kalaka
kutani le ntshaveni mi ta akela HOSI Xikwembu alitari hi maribye; maribye ya kona mi nga tshuki mi ma khumba hi mbatlo.
Alitari leyi mi nga ta yi akela HOSI Xikwembu xa n'wina, mi ta yi aka hi maribye lama nga vatliwangiki, kutani mi ta humesela ehenhla ka yona magandzelo lama hisiwaka, mi humesela HOSI Xikwembu xa n'wina.
Mi ta humesa ni magandzelo ya xinakulobye, mi tlhela mi dyela kwale, mi tsaka emahlweni ka HOSI Xikwembu xa n'wina.
Marito hinkwawo ya nawu lowu, mi fanele ku ma tsala emaribyeni, mi ma tsala ma vonaka swinene.
Kutani Muxe a byela Vaisraele hinkwavo, a ri ni vaprista va ka Levhi, a ku: Miyelani, mi rhiya tindleve, n'wina Vaisraele. Namuntlha mi hundzukile vanhu va HOSI Xikwembu xa n'wina.
Hikokwalaho mi fanele ku yingisa leswi HOSI Xikwembu xa n'wina xi mi byelaka swona, mi hlayisa swileriso ni milawu ya xona leyi ndzi mi lerisaka yona namuntlha.
Hi siku rero, Muxe a byela Vaisraele a ku
Loko mi perile nambu wa Yordani, lava nga ta ya yima entshaveni ya Gerizimi va katekisa vanhu, hi lava: Va ka Simiyoni, ni va ka Levhi, ni va ka Yuda, ni va ka Isakara, ni va ka Yosefa, ni va ka Benjamini.
Kasi lava nga ta ya yima entshaveni ya Ebali va vula marito ya ndzhukano, hi lava: Va ka Rhuveni, ni va ka Gadi, ni va ka Asere, ni va ka Zebuloni, ni va ka Dani, ni va ka Neftali.
Kutani Valevhi va ta huwelela hi rito leri tlakukeke, va tivisa Vaisraele hinkwavo, va ku
‘A a rhukaniwe, munhu loyi a tivatlelaka kumbe ku tivumbela xifaniso xa xikwembu a xi gandzela exihundleni, kasi i xilo lexi a xi endleke hi mavoko ya yena, lexi vengiwaka hi HOSI Xikwembu.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, munhu loyi a sandzaka tata wa yena kumbe mana wa yena.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, munhu loyi a kevetlaka ndzilekana wa masimu ya vaakelani va yena.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, munhu loyi a lahlekisaka lowo-fe-mahlo endlela.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, munhu loyi a gombonyokisaka timhaka ta muluveri ehubyeni, kumbe ta loyi a pfumalaka vatswari, kumbe ta noni.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, munhu loyi a khomisaka tata wa yena tingana hi ku etlela ni un'wana wa vasati va tatana loyi wakwe.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, munhu loyi a etlelaka ni xifuwo xihi ni xihi.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, munhu loyi a etlelaka ni makwavo wa xisati, a nga va loyi a mameke vele rin'we na yena, kumbe loyi a hlanganaka na yena eka tatana.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, munhu loyi a etlelaka ni mana wa nsati wa yena.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, loyi a dlayaka munhu-kulobye exihundleni.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, munhu loyi a pfumelaka ku xaviwa leswaku a ya dlaya un'wana la nga riki na nandzu.’ Kutani Vaisraele hinkwavo va ta hlamula va ku: ‘Amen!’
‘A a rhukaniwe, munhu loyi a nga riki na mhaka ni leswi tsariweke eka Nawu lowu, la nga hanyiki ha swona.’ Kutani Vaisraele hinkwavo va ta hlamula va ku: ‘Amen!’
Loko mi tikarhatela ku yingisa HOSI Xikwembu xa n'wina, mi hanya hi milawu ya xona hinkwayo leyi ndzi mi lerisaka yona namuntlha, HOSI Xikwembu xa n'wina xi ta mi kurisa, mi va ehenhla ka vanhu hinkwavo emisaveni.
Naswona, loko mi yingisa leswi HOSI Xikwembu xa n'wina xi mi byelaka swona, minkateko leyi hinkwayo yi ta mi tela hi xitalo.
Mi ta kuma minkateko emitini ya n'wina ni le masin'wini ya n'wina.
Mi ta va ni vana lavo tala, ni masimu lama nga ta humesa ntshovelo lowunene, ni swifuwo leswikulu ni leswitsongo leswi nga ta veleka ngopfu.
Swirhundzu swa n'wina ni swihiso swa n'wina, na swona swi ta katekisiwa.
Hinkwako lomu mi nga ta ya kona, mi ta katekisiwa.
HOSI Xikwembu xi ta mi hlulela valala lava va nga ta mi pfukela: Va ta mi tela va xaxamerile, kambe va ta tlhela hi ku tsutsuma, va hangalaka va ku bàmfée!
Switlati swa n'wina, ni swilo hinkwaswo leswi mi nga ta swi tirha, HOSI Xikwembu xi ta swi rhumela minkateko. HOSI Xikwembu xa n'wina xi ta mi katekisa etikweni leri xi mi nyikaka rona.
Loko mi hlayisa milawu ya HOSI Xikwembu xa n'wina, mi famba etindleleni ta xona, xi ta mi endla vanhu va xona va xiviri, hilaha xi mi hlambanyeleke hakona.
Vanhu hinkwavo laha misaveni, va ta swi vona leswaku mi vuriwa vanhu va HOSI Xikwembu, kutani va ta mi chava.
HOSI Xikwembu xi ta mi fumisa etikweni leri xi hlambanyeleke vatata wa n'wina leswaku xi ta mi nyika rona: Mi ta va ni vana lavo tala, swifuwo swa n'wina swi ta veleka ngopfu, ni masimu ya n'wina ma ta humesa ntshovelo lowunene.
HOSI Xikwembu xi ta mi pfulela vuhlayiselo bya xuma xa xona, ma nga matilo, xi mi nisela mpfula etikweni ra n'wina hi tinguva ta kona; xi ta katekisa ni mintirho hinkwayo leyi mi nga ta yi tirha. Mi ta lomba vanhu va matiko layo tala swilo swa n'wina, kambe n'wina a mi nga lombi nchumu eka vona.
Loko mi tikarhata, mi yingisa milawu ya HOSI Xikwembu xa n'wina leyi ndzi mi lerisaka yona namuntlha, mi hanya ha yona, HOSI Xikwembu xi ta mi veka emahlweni, mi nge pfuki mi vile endzhaku; mi ta tlakuka mi ya ehenhla, kambe ehansi mi nga ka mi nga yi.
Ntsena, mi nga tshuki mi tlula ni xin'we xa leswi ndzi mi lerisaka swona namuntlha, kumbe ku ya tirhela swikwembu swin'wana mi swi gandzela.
Kasi loko mi nga yingisi leswi HOSI Xikwembu xi mi byelaka swona, ni loko mi nga tikarhateli ku hanya hi swileriso ni milawu hinkwayo leyi ndzi mi lerisaka yona namuntlha, makhombo lama nga ta mi tela hi xitalo hi lawa
Miti ya n'wina ni masimu ya n'wina swi ta rhukaniwa.
Swirhundzu swa n'wina ni swihiso swa n'wina swi ta rhukaniwa.
Mi ta rhukaniwa, kutani a mi nga kumi vana lavo tala, a mi nga ha tshoveli swo nyawula, swifuwo swa n'wina leswikulu ni leswitsongo a swi nga ha veleki ngopfu.
Hinkwako lomu mi nga ta ya kona, mi ta rhukaniwa.
Loko mi endla leswo biha mi fularhela HOSI Xikwembu, xi ta mi rhumela makhombo, xi mi hlanganisa tinhloko, mi hela matimba emintirhweni hinkwayo leyi mi nga ta yi endla, kutani mi ta hatla mi herisiwa, mi nyamalala.
HOSI Xikwembu xi ta mi vangela mintungu, yi mi namarhela mi kondza mi herisiwa, mi nyamalala etikweni leri mi yaka eka rona ku ya ri teka.
HOSI Xikwembu xi ta mi rhumela vuvabyi bya xifuva, ni dari, ni ndzhumbelo, ni ku hisa ka miri; xi ta mi rhumela ni dyandza leri nga ta hisa swimilana, kumbe tshone leri ri nga ta swi borisa. Swilo leswi a swi nga mi tshiki, mi kondza mi hela.
Tilo ri ta pfaleka ri tiya wonge i koporo, misava yona yi ta nonon'hwa kukota nsimbhi.
Ematshan'weni ya mpfula, HOSI Xikwembu xi ta mi nisela nkuma ni ritshuri, swi huma etilweni swi mi funengeta, mi kondza mi herisiwa.
HOSI Xikwembu xi ta mi nyiketa emavokweni ya valala va n'wina va mi hlula. Mi ta va yela mi xaxamerile, kambe mi ta tlhela hi ku tsutsuma mi hangalaka mi ku bàmfée! Khombo leri ri nga ta mi wela ri ta chavisa vanhu va matiko hinkwawo emisaveni.
Mintsumbu ya n'wina yi ta hundzuka swakudya swa tinyanyana hinkwato ni swiharhi, ku ta pfumaleka ni munhu wo swi hlongola.
HOSI Xikwembu xi ta mi vangela mavabyi ya ntsandza-vatshunguri, ma nga matshumba yo fana ni lama humeke Vaegipta, ni swifambi, ni gwembe, ni tinhlalu.
HOSI Xikwembu xi ta mi vangela ni rihuhe, mi fa na mahlo, mi hlangana tinhloko.
Mi ta gugurhuteka ninhlekanhi; mi nga ka mi nga humeleli eka leswi mi nga ta swi endla. Minkarhi hinkwayo mi ta va eku xanisiweni, va mi tekela swa n'wina, ku pfumaleka ni munhu wo mi pfuna.
Vasati mi ta vuta, kambe vavanuna van'wana va ta va pfinya va etlela na vona; ni tindlu mi ta aka, kambe mi nge tshami eka tona; ni masimu ya vhinya mi ta rima, kambe mi nge yi voni mihandzu ya kona.
Tihomu ta n'wina ti ta tlhaviwa mi langutile, kambe nyama ya kona mi nge yi dyi; timbhongolo ta n'wina mi ta tekeriwa tona hi nkanu, mi nga ha tlheriseriwi tona; mi ta tekeriwa ni tinyimpfu ta n'wina ti nyikiwa valala va n'wina, ku pfumaleka ni munhu wo mi pfuna.
Mi ta tekeriwa vana va n'wina va xinuna ni va xisati mi langutile, va xaviseriwa vanhu van'wana; mi ta sala mi va languterile masiku hinkwawo, mahlo ya n'wina ma kondza ma karhala, hikuva a ku nga vi na lexi mi nga ta xi endla.
Swa le masin'wini ya n'wina ni mihandzu ya nyuku wa n'wina, swi ta dyiwa hi vanhu lava mi nga va tiviki. Vutomi bya n'wina hinkwabyo mi ta va eku xanisekeni, mi tshikeleriwa
mi kondza mi hlangana tinhloko hikwalaho ka maxangu lawa mi nga ta va mi ri karhi mi kombiwa wona.
HOSI Xikwembu xi ta mi vangela matshumba layo chavisa ya ntsandza-vatshunguri, lama nga ta huma emilengeni ni le mirini wa n'wina hinkwawo.
HOSI Xikwembu xi ta mi rhurhisa, swin'we ni hosi leyi mi nga ta va mi yi vekile leswaku yi mi fuma, xi mi yisa exikarhi ka vanhu lava mi nga va tiviki, lava na vatata wa n'wina va nga va tivangiki. Kutani kona mi ta tirhela swikwembu swin'wana leswi endliweke hi timhandze ni maribye.
Loko mi ri exikarhi ka lava HOSI Xikwembu xi nga ta mi yisa eka vona, mi ta nyenyiwa hi vanhu hinkwavo, mi hundzuka xihlambanyiso ni xihlekiso.
Emasin'wini ya n'wina, mi ta haxa mbewu yo tala, kambe a mi nga tshoveli swo tivikana, hikuva tinjiya ti ta va ti herisile swimila.
Mi ta byala vhinya mi tlhela mi hlakulela, kambe mihandzu ya kona a mi nga dyi, hambi ku nwa vhinyo ya kona a mi nga nwi, hikuva swivungu swi ta va swi dyile.
Etikweni ra n'wina hinkwaro, mi ta va na yona mirhi ya mitlhwari, kambe mi nge toli mafurha ya kona, hikuva mihandzu yi ta dzudzeka yi nga si vupfa.
Mi ta veleka vana va xinuna ni va xisati, kambe a va nga vi va n'wina, hikuva va ta khomiwa va yisiwa evukhumbini.
Mirhi ya n'wina hinkwayo ni hinkwaswo leswi milaka emasin'wini ya n'wina, swi ta va swa tinjiya.
Valuveri lava akeke exikarhi ka n'wina va ta ya va kula va kuma matimba, kambe n'wina mi ta ya mi lahlekeriwa ha wona, ha kutsongo-tsongo.
Va ta mi lomba swilo, kambe n'wina mi nge va lombi nchumu. Va ta va emahlweni ka n'wina, n'wina mi va endzhaku.
Makhombo lawa hinkwawo ma ta mi tela hi xitalo ma mi landzelela, mi kondza mi herisiwa, hikuva mi ta va mi nga yingisanga leswi HOSI Xikwembu xi mi byelaka swona, mi nga hlayisi swileriso ni milawu leyi xi mi nyikeke yona.
Makhombo lawa ma ta va xikombiso lexi hlamarisaka xa ku avanyisiwa ka n'wina ni ka vana va n'wina, hilaha ku nga heriki.
HOSI Xikwembu xa n'wina xi mi katekisile hi swilo leswo tala, kambe a mi xi tirhelanga hi timbilu leto basa leti tsakeke
hikokwalaho mi ta tirhela valala va n'wina lava HOSI Xikwembu xi nga ta va rhumela ku lwa na n'wina. Mi ta fa hi ndlala, ni torha, ni vusweti, mi pfumala hinkwaswo; xi ta mi tlhandleka joko ra nsimbhi xi kondza xi mi herisela makumu.
HOSI Xikwembu xi ta mi vitanela vanhu va le kule lava vulavulaka ririmi leri mi nga ri twisisiki; va ta ta va huma emakun'wini ya misava, va mi vutla kukota gama.
Vanhu va kona va ta mi khoma hi tihanyi, va nga tsetseleli munhu, hambi lonkulu kumbe lontsongo.
Va ta dya leswi tswariweke hi swifuwo swa n'wina, va dya ni ntshovelo wa masimu ya n'wina, mi kondza mi herisiwa. Va ta mi tekela hinkwaswo: Mavele, ni vhinyo, ni mafurha, ni leswi velekiweke hi swifuwo swa n'wina leswikulu ni leswitsongo, va ko va mi lovisa.
Va ta mi rhendzela emitini ya n'wina hinkwayo; makhokholo layo leha lama tiyeke lawa mi tshembeke wona, va ta ma mbundzumuxa ma wela ehansi, etikweni hinkwaro leri HOSI Xikwembu xa n'wina xi mi nyikaka rona.
Loko valala va n'wina va ta va va mi rhendzerile, mi ta xaniseka swinene mi kondza mi dlaya vana va n'wina va xinuna ni va xisati lava HOSI Xikwembu xa n'wina xi mi nyikeke vona, mi dya nyama ya vona.
Loko mi nga tikarhateli ku endla hinkwaswo leswi tsariweke ebukwini leyi ya Nawu, ni loko mi nga chavi vito ro dzuneka ni ro chaviseka ra HOSI Xikwembu xa n'wina
Xikwembu xi ta endla leswaku n'wina ni vana va n'wina mi weriwa hi makhombo layo chavisa swinene, lama nga ta ta hi xitalo, naswona ma nga hatlisi ku tlhela, mi khomiwa hi mavabyi ya ntsandza-vatshunguri, lama nga ta va kona nkarhi wo leha.
HOSI Xikwembu xi ta tlhela xi mi rhumela mavabyi hinkwawo yo fana ni ya le Egipta, lawa a mi ma chava, ma ta mi namarhela ma nga suki.
Naswona HOSI Xikwembu xi ta mi rhumela mavabyi man'wana ni makhombo man'wana, ehandle ka lama tsariweke ebukwini leyi ya Nawu, mi kondza mi herisiwa.
Hambileswi mi taleke ku fana ni tinyeleti, mi ta sala mi ri vanhu vatsongo, hikuva mi ta va mi nga yingisanga leswi HOSI Xikwembu xa n'wina xi mi byeleke swona.
Loko HOSI Xikwembu xi mi endlela leswinene xi mi andzisa, xi swi tirhile hi ku tsaka, kutani ni loko xi ta mi lovisa xi mi herisa, xi ta swi endla hi ku tsaka. Mi ta tsuvuriwa mi susiwa etikweni leri mi nghenaka eka rona ku ri teka.
HOSI Xikwembu xi ta mi hangalasa ni matiko lama nga matlhelo hinkwawo ya misava. Loko mi ri kwale, mi ta tirhela swikwembu swin'wana leswi endliweke hi timhandze ni maribye, leswi mi nga swi tiviki, hambi vatata wa n'wina va nga swi tivangiki.
Ematikweni lawa, a mi nga kumi ku rhula, ni ku tshamiseka a mi nga tshamiseki. HOSI Xikwembu xi ta endla leswaku minkarhi hinkwayo mi va eku chaveni, mi tshamela ku rila, mi hela ni matimba.
Vutomi bya n'wina byi ta va byi nga hlayisekanga; vusiku ni nhlekanhi mi ta tshama mi ri eku chaveni, mi nga tshembi leswaku mi ta pona.
Nimpundzu mi ta ku: ‘Ri ta pela rini xana?’ kasi nimadyambu mi ta ku: ‘Ri ta xa rini xana?’ hikuva mi ta va eku chaveni lokukulu hi mhaka ya leswi mi nga ta swi vona.
Hambileswi ndzi mi tshembiseke leswaku a mi nga ha tlheleli etikweni ra Egipta ni siku ni rin'we, HOSI Xikwembu xi ta mi tlherisela kona hi tingalava; mi ta fika kona mi tixavisa eka valala va n'wina ku va mahlonga ya vona ya xinuna ni ya xisati, kambe a ku nga vi na loyi a nga ta mi xava.
Lawa i marito ya ntwanano lowu HOSI Xikwembu xi leriseke Muxe ku wu endla ni Vaisraele, loko va ri etikweni ra Mowabu; ntwanano lowu, wu landza lowu xi wu endleke na vona entshaveni ya Horebe.
Muxe ú vitanile Vaisraele hinkwavo, a ku ka vona: Hinkwaswo leswi HOSI Xikwembu xi swi endleke hosi Faro ni malandza ya yena ni vanhu va yena hinkwavo etikweni ra Egipta, mi swi vonile hi mahlo
yi nga mintungu leyo chavisa, ni swikombiso, ni mahlori lamakulu.
Kambe ku fikela namuntlha, HOSI Xikwembu a xi si mi pfula mahlo ni tindleve, mi kota ku twisisa leswi humeleleke.
HOSI Xikwembu xi mi fambisile malembe ya 40 emananga, kambe swiambalo swa n'wina ni tintanghu ta n'wina a swi hlakalanga
kwale mananga, a mi nga ri na swakudya, hambi vhinyo kumbe byalwa a mi nga ri na swona, kambe HOSI yi mi hlayisile, yi mi dyondzisa leswaku hi yona ntsena yi nga Xikwembu xa n'wina.
Kutani loko hi fika endhawini leyi, Sihoni hosi ya le Hexiboni na Ogo hosi ya le Baxani va humile nyimpi ku ta lwa na hina, kambe hi va hlurile.
Hi tekile matiko ya vona, hi ma nyika va nyimba ya ka Rhuveni, ni va nyimba ya ka Gadi, ni hafu ya nyimba ya va ka Manase, leswaku ma va ndzhaka ya vona.
Hikokwalaho, mi fanele ku tikarhatela ku hlayisa marito hinkwawo ya ntwanano lowu, leswaku mi ta humelela emintirhweni hinkwayo leyi mi nga ta yi endla.
Namuntlha mi hlengeletanile hinkwenu emahlweni ka HOSI Xikwembu xa n'wina: Tinhloko ta tinyimba ta ka n'wina, ni vakulukumba va ka n'wina, ni varhangeri va n'wina, ni vavanuna hinkwavo va Israele
ni vana va n'wina, ni vasati va n'wina, ni valuveri lava mi tshamaka na vona emixaxeni ya n'wina, lava va mi tshovelelaka tihunyi ni ku mi kela mati.
Hinkwenu mi tile laha namuntlha ku ta tiboha hi ku hlambanya, mi amukela ntwanano lowu HOSI Xikwembu xa n'wina xi wu endlaka na n'wina.
Namuntlha ntwanano lowu wu ta tiyisa leswaku mi vanhu va xona, ni leswaku xona i Xikwembu xa n'wina, hilaha xi mi tshembiseke hakona ni ku hlambanyela vatata wa n'wina Abrahama na Isaka na Yakobo.
Ntwanano lowu wu tiyisiwaka hi ku hlambanya namuntlha, HOSI Xikwembu a xi wu endli na n'wina ntsena
ehandle ka hina hi yimeke haleno emahlweni ka HOSI Xikwembu xa hina namuntlha, ku ni lava va nga riki kona, na vona wa va khumba.
Leswi a hi tshamise swona etikweni ra Egipta, ma swi tiva; mi tiva ni leswi hi fambiseke swona loko hi tsemakanya matiko ya vanhu vambe.
Exikarhi ka vona, mi vonile swilo leswo nyenyetsa, swi nga swifaniso swa swikwembu swa vona leswi vatliweke hi timhandze ni maribye, ni leswi vumbiweke hi silivhere ni nsuku.
Mi fanele ku tivonela, hikuva ku nga tshuka ku va ni wanuna kumbe wansati, kumbe vanhu va ndyangu wo karhi kumbe va nyimba yo karhi, lava namuntlha va fularhelaka HOSI Xikwembu xa hina, va ya va ya tirhela swikwembu leswi swa vamatiko. Exikarhi ka n'wina ku nga tshuka ku va ni ximilana xa mihandzu yo bava leyi dlayaka
a nga munhu loyi, loko a twa marito ya ntwanano lowu wu tiyisiweke hi ku hlambanya, a tidzunisaka a ku: ‘Hambileswi ndzi tiarisaka, vutomi bya mina byi hlayisekile.’ Mhaka yo tano yi ta endla leswaku mi herisiwa hinkwenu, lavanene ni lavo biha.
Munhu wo tano, HOSI Xikwembu xi nga ka xi nga n'wi rivaleli; vukari bya xona byi ta pfurha ehenhla ka yena, hikuva xi na rilaveta; ú ta weriwa hi makhombo lama tsariweke ebukwini leyi, ku kondza HOSI Xikwembu xi n'wi herisa, a nyamalalela makumu.
Exikarhi ka vanhu hinkwavo va tinyimba ta Israele, HOSI Xikwembu xi ta ba yena ntsena, a wela hi makhombo ya tinxaka-xaka, hilaha ntwanano lowu tsariweke ebukwini leyi ya Nawu wu vulaka hakona.
Eminkarhini leyi taka, vana va n'wina lava nga ta velekiwa, ni vanhu lava nga ta ta va huma ematikweni ya le kule, loko va vona makhombo ni mavabyi lawa HOSI Xikwembu xi nga ta ma vangela tiko ra n'wina, va ta vulavula hi swona.
Tiko hinkwaro ri ta va ritshwa ntsena, ri tele xivavula ni munyu; ku ta va ku nga byariwanga nchumu, naswona a ku nga mili nchumu, hambi byi ri byanyi byinene. Tiko ri ta va ri herisiwile ku fana ni miti ya Sodoma na Gomora na Adima na Seboyimi, leyi HOSI Xikwembu xi yi hlundzukeleke, xi yi herisa hi vukari bya xona.
Kutani vanhu hinkwavo va ta ku: ‘Hikwalaho ka yini HOSI Xikwembu xi khome vanhu lava hi ndlela leyi ke? Xana vukari lebyikulu byo pfurhisa leswi, byi vangiwe hi yini xana?’
Van'wana va ta hlamula va ku: ‘Vanhu lava va tidlayisile hi ku tshova ntwanano lowu HOSI Xikwembu xa vatata wa vona xi wu endleke na vona, loko xi va humesa etikweni ra Egipta.
Va yile va ya tirhela swikwembu swin'wana, va gandzela swona, swi nga swikwembu leswi a va nga swi tivi, leswi HOSI Xikwembu xi nga va alela ku swi gandzela.
Hikokwalaho, HOSI Xikwembu xi hlundzukerile tiko leri, xi ri rhumela makhombo hinkwawo lama tsariweke ebukwini leyi.
Kutani eku hlundzukeni ka xona lokukulu, HOSI Xikwembu xi rhurhisile vanhu lava, xi va rhumela etikweni rin'wana, hilaha swi nga hakona ni namuntlha.’
Ku ni swilo leswi swi ngo va xihundla xa HOSI Xikwembu ntsena; kambe hinkwaswo leswi tsariweke ebukwini leyi ya Nawu, Xikwembu xi hi hlamuserile swona, leswaku hi ta swi hlayisa, hina ni vatukulu va hina.
Loko mi ta va mi humeleriwile hi swilo leswi hinkwaswo, mi ta tsundzuka mi ri ematikweni hinkwawo lawa HOSI Xikwembu xa n'wina xi mi hangalaseleke eka wona, leswaku ndzi mi nyikile nkarhi wo hlawula minkateko kumbe makhombo.
Loko n'wina ni vana va n'wina mi endla hinkwaswo leswi ndzi mi lerisaka swona namuntlha, mi tlhelela eka HOSI Xikwembu xa n'wina, mi yingisa leswi xi mi byelaka swona, hi timbilu ta n'wina hinkwato ni mimoya ya n'wina hinkwayo
hi kona HOSI Xikwembu xa n'wina xi nga ta tilhela xi mi katekisa, xi mi twela vusiwana, xi mi vuyisa ematikweni lawa a xi mi hangalasele eka wona.
Hambiloko mi yisiwile emakun'wini ya misava, HOSI Xikwembu xa n'wina xi ta ya mi teka, xi mi hlengeleta
xi mi vuyisa etikweni leri a ri ri ra vatata wa n'wina, leswaku ri va ra n'wina; kutani xi ta mi katekisa, xi mi andzisa, mi tlula vatata wa n'wina hi ku tala.
HOSI Xikwembu xa n'wina xi ta hundzuluxa timbilu ta n'wina ni ta vana va n'wina, mi ta kota ku xi rhandza hi timbilu ta n'wina hinkwato ni mimoya ya n'wina hinkwayo, leswaku mi ta kuma vutomi.
Loko ma ri makhombo lawa ndzi ma vuleke, HOSI Xikwembu xa n'wina xi ta ma rhwexa valala va n'wina lava a va mi venga ni ku mi xanisa.
N'wina mi ta fanela ku tlhela mi yingisa leswi HOSI Xikwembu xi mi byelaka swona, mi endla hinkwaswo leswi ndzi mi lerisaka swona namuntlha
hikokwalaho HOSI Xikwembu xi ta mi fumisa, mi kateka emintirhweni ya n'wina hinkwayo: Mi ta va ni vana lavo tala, swifuwo swa n'wina swi ta veleka ngopfu, ni masimu ya n'wina ma ta humesa ntshovelo lowunene, hikuva HOSI Xikwembu xi ta tlhela xi mi katekisa, xi mi tsakela ku fana ni leswi a xi va tsakerisa xiswona vatata wa n'wina
ntsena mi ta fanela ku yingisa leswi HOSI Xikwembu xa n'wina xi mi byelaka swona, mi hlayisa swileriso swa xona ni milawu ya xona leyi tsariweke ebukwini leyi ya Nawu, mi tinyiketa eka xona hi timbilu ta n'wina hinkwato ni mimoya ya n'wina hinkwayo.
Nawu lowu ndzi mi nyikaka wona namuntlha, a wu nga mi nonon'hweli, naswona a wu le kule na n'wina.
A wu le tilweni, hikokwalaho mi nge vuli mi ku: ‘Hi ta rhuma mani etilweni, a ya hi tekela wona leswaku hi ta wu twa, kutani hi hanya ha wona!’
Naswona a wu le ntsungeni wa malwandle, kutani mi nge vuli mi ku: ‘I mani la nga ta tsemakanya malwandle a ya hi tekela wona leswaku hi ta wu twa, kutani hi hanya ha wona!’
Kambe nawu lowu mi na wona kwala kusuhi na n'wina; ma wu tiva swinene, mi nga wu hlamusela, hikokwalaho mi nge tsandzeki ku hanya ha wona.
Langutani, namuntlha ndzi mi nyika nkarhi wo hlawula vutomi kumbe rifu, leswinene kumbe leswo biha.
Loko mi yingisa swileriso swa HOSI Xikwembu xa n'wina leswi ndzi mi nyikaka swona namuntlha, mi xi rhandza ni ku famba etindleleni ta xona, mi hlayisa swileriso, ni milawu, ni swiletelo swa xona, xi ta mi katekisa, mi hanya, mi andza etikweni leri mi yaka mi ya ri teka ri va ra n'wina.
Kambe loko mi tinonon'hwisa, mi ala ku yingisa, kutani mi ya mi ya gandzela swikwembu swin'wana, mi tirhela swona
ndza mi byela namuntlha leswaku mi ta fa hakunene! Mi nga ka mi nga hanyi nkarhi wo leha etikweni leri mi nga ta nghena eka rona mi ri teka ri va ra n'wina, loko mi perile nambu wa Yordani.
Namuntlha ndzi kombela matilo ni misava ku va timbhoni ta mina leswaku ndzi mi nyikile nkarhi wo hlawula vutomi kumbe rifu, minkateko kumbe makhombo. Hlawulani vutomi, leswaku mi ta hanya, n'wina ni vana va n'wina!
Rhandzani HOSI Xikwembu xa n'wina, mi endla leswi xi mi byelaka swona, mi xi namarhela. Loko mi endla sweswo, mi ta va ni vutomi, mi hanya masiku layo tala, mi tshama etikweni leri HOSI Xikwembu xi hlambanyeke ku ri nyika vatata wa n'wina Abrahama na Isaka na Yakobo.
Kutani Muxe a ya emahlweni a vulavula ni Vaisraele hinkwavo, a va byela marito lawa
a ku: Sweswi ndzi ni malembe ya 120, kutani a ndza ha swi koti ku va mufambisi wa n'wina. Naswona HOSI Xikwembu xi ndzi tivisile leswaku nambu lowu wa Yordani, ndzi nga ka ndzi nga wu peli.
HOSI Xikwembu xa n'wina hi xona xi nga ta mi rhangela emahlweni, loko mi pela nambu lowu; xi ta herisa vanhu va matiko lawa, va suka emahlweni ka n'wina, mi ta kota ku va tekela tiko ra vona; kutani mufambisi wa n'wina ú ta va Yoxuwa, hilaha HOSI Xikwembu xi vuleke hakona.
HOSI Xikwembu xi ta herisa vanhu va matiko lawa ku fana ni loko xi herisile Sihoni na Ogo tihosi ta Vaamori ni matiko ya vona
xi ta va nyiketa emavokweni ya n'wina, kutani mi fanele ku va endla hinkwaswo leswi ndzi mi leriseke swona.
Hikokwalaho, tiyani mi va ni xivindzi, va nga tshuki va mi chavisa kumbe ku mi rhurhumerisa, hikuva HOSI Xikwembu hi xoxe, hi xona xi fambaka na n'wina. Xi nga ka xi nga mi fularheli, kumbe ku mi tshika mi ri n'wexe.
Kutani Muxe a vitana Yoxuwa, a vulavula na yena emahlweni ka Vaisraele hinkwavo, a ku: Tiya, u va ni xivindzi, hikuva hi wena u nga ta nghenisa vanhu lava etikweni leri HOSI Xikwembu xi ri tshembiseke vatata wa vona. Kutani wena u ta va pfuna ku kuma tiko ra kona leswaku ri va ra vona.
HOSI Xikwembu hi xoxe, hi xona xi nga ta ku rhangela emahlweni, xi nga ka xi nga ku fularheli kumbe ku ku tshika; hikokwalaho, u nga tshuki u chava kumbe ku hela matimba.
Kutani Muxe a tsala Nawu lowu, a wu nyika Valevhi lava nga vaprista, lava rhwalaka Areka ya Ntwanano wa HOSI Xikwembu, a wu nyika ni vakulukumba va Israele.
Kutani a va lerisa a ku: Hi lembe ra vu-7, ri nga ra ku tshika ku londzana swikweleti, enkarhini wa Nkhuvo wa Mintsonga
loko Vaisraele hinkwavo va ta emahlweni ka HOSI Xikwembu xa n'wina endhawini leyi xi nga ta yi hlawula, mi ta fanela ku va hlayela Nawu lowu
mi hlengeleta Vaisraele hinkwavo, vavanuna, ni vavasati, ni vana, ni valuveri lava nga mitini ya n'wina, va ta twa Nawu, leswaku va ta tiva ku chava HOSI Xikwembu xa n'wina, va tikarhatela ku endla hinkwaswo leswi tsariweke eka Nawu lowu.
Kutani na vona vatukulu va vona lava va nga tivangiki Nawu wolowo, va ta wu twa, leswaku va ta tiva ku chava HOSI Xikwembu xa n'wina, malembe hinkwawo lawa mi nga ta tshama wona etikweni leri mi nga ta ri teka ri va ra n'wina, entsungeni wa Yordani.
Kutani HOSI Xikwembu xi ku ka Muxe: Masiku ya wena ya ku fa ma le kusuhi; hikokwalaho vitana Yoxuwa, mi ta swin'we eka Ntsonga lowo Hlawuleka, ndzi ta n'wi lerisa. Hiloko Muxe na Yoxuwa va ya swin'we eka Ntsonga lowo Hlawuleka.
Kutani HOSI Xikwembu xi humelela entsongeni, xi ri epapeni leri fikeke ri nembelela enyangweni ya ntsonga.
Kutani HOSI Xikwembu xi ku ka Muxe: Vona, u le kusuhi ni ku fa, kutani vanhu lava va ta sala va ndzi fularhela, va tshova ntwanano lowu ndzi wu endleke na vona. Loko va ri exikarhi ka vamatiko lava va yaka va ya tshama na vona, va ta sungula ku endla vunghwavava, va landzelela swikwembu swa vamatiko lava.
Loko vo endla sweswo, ndzi ta va hlundzukela swinene, ndzi va tshika, ndzi nga ha vi na mhaka na vona, kutani va ta herisiwa. Va ta humelela hi leswo biha ni makhombo layo tala, va kondza va ku: ‘Hi humeleriwa hi makhombo lawa hikuva HOSI Xikwembu a xa ha ri kona exikarhi ka hina.’
Enkarhini wolowo, a ndzi nga ha vi na mhaka na vona ni kutsongo, hikuva va ta va va endlile vubihi lebyikulu hi ku ya gandzela swikwembu swin'wana.
Hikokwalaho, tsala risimu, kutani u dyondzisa Vaisraele ku ri yimbelela, va kondza va ri tiva swinene. Risimu leri ri ta va mbhoni ya mina, siku ndzi va vekaka nandzu.
Loko ndzi ta va ndzi va fikisile etikweni leri khulukaka ntswamba ni vulombe, leri ndzi hlambanyeke ku ri nyika vatata wa vona, vanhu lava va ta dya va xurha, va tlhela va nyuhela, kutani va ta ndzi sola, va tshova ntwanano wa mina, va ya va ya tirhela swikwembu swin'wana.
Hambiloko ndzi nga si va fikisa etikweni leri ndzi hlambanyeke leswaku ndzi ta va nyika rona, ndza ma tiva makungu lawa va nga na wona etimbilwini ta vona. Hikokwalaho, loko va humelela hi leswo biha ni makhombo layo tala, risimu leri ri ta va mbhoni leyi nga ta kanetana na vona, hikuva a ri nga rivariwi, hambi va ri vatukulu va vona va ta ri tiva swinene.
Kutani hi siku rolero, Muxe a tsala risimu ra kona, a tlhela a dyondzisa Vaisraele ku ri yimbelela.
Kutani HOSI Xikwembu xi lerisa Yoxuwa n'wana Nuni, xi ku: U fanele ku tiya, u va ni xivindzi, hikuva hi wena u nga ta fikisa Vaisraele etikweni leri ndzi hlambanyeke ku va nyika rona. Mina ndzi ta va na wena.
Loko Muxe a hetile ku tsala marito hinkwawo ya Nawu lowu ebukwini
a lerisa Valevhi lava rhwalaka Areka ya Ntwanano wa HOSI Xikwembu, a ku
Tekani buku leyi ya Nawu, mi yi veka kusuhi ni Areka ya Ntwanano wa HOSI Xikwembu, yi tshama kona, yi va mbhoni leyi yi nga ta kanetana na n'wina.
Ndza swi tiva leswaku mi tinonon'hwisa ngopfu, a mi twi! Vonani, hambi sweswi ndza ha hanyaka, ma tinonon'hwisa. Xana swi ta va njhani loko ndzi file xana?
Ndzi vitaneleni vakulukumba hinkwavo va tinyimba ta ka n'wina, ni tindhuna ta n'wina, leswaku ndzi ta vulavula marito lawa va ri karhi va swi twa; ndzi ta kombela matilo ni misava ku va timbhoni ta mina.
Ndza swi tiva leswaku loko ndzi file, mi ta sala mi endla manyala, mi tshika ku endla leswi ndzi mi leriseke swona. Eminkarhini leyi taka, mi ta humeleriwa hi makhombo, hikuva mi ta va mi endlile leswi HOSI Xikwembu xi nga swi nkhensiki, mi xi hlundzukisa hi mahanyelo ya n'wina.
Kutani Muxe a hlayela Vaisraele hinkwavo lava a va hlengeletanile marito hinkwawo ya risimu leri nge
Muxe a ya a ya hlayela Vaisraele marito hinkwawo ya risimu leri, a ri na Yoxuwa n'wana Nuni.
Loko a hetile ku byela Vaisraele hinkwavo marito lawa hinkwawo
a ku ka vona: Hinkwaswo leswi ndzi mi tsundzuxaka swona, mi fanele ku swi hlayisa etimbilwini ta n'wina, mi laya vana va n'wina ha swona, leswaku na vona va ta tikarhatela ku hanya hi swilo hinkwaswo leswi tsariweke enawini lowu.
Nawu lowu, a hi matlangwani, hi byona vutomi bya n'wina; loko mi wu hlayisa, mi ta hanya malembe layo tala etikweni leri mi nga ta ri teka ri va ra n'wina, entsungeni wa Yordani.
Hi siku rero, HOSI Xikwembu xi ku ka Muxe
Yana etintshaveni ta Abarimi etikweni ra Mowabu, u fika u khandziya ntshava ya Nebo leyi langutaneke ni muti wa Yeriko, kutani u vona tiko ra Kanana leri ndzi ri nyikaka Vaisraele leswaku ri va ra vona.
U ta fela entshaveni ya kona, u ya tietlelela ni va ka n'wina, ku fana ni makwenu Aroni loyi a feleke entshaveni ya Hori
hikuva n'wina vambirhi mi ndzi dyoherile emahlweni ka Vaisraele: Loko mi ri exihlobyeni xa Meriba kusuhi ni muti wa Kadexe, emananga ya Sini, a mi kombanga ku kwetsima ka mina eka Vaisraele.
Hikokwalaho, tiko leri ndzi ri nyikaka Vaisraele, u ta ri vona u ri kule, kambe u nga ka u nga ngheni eka rona.
Muxe munhu wa Xikwembu ú vurile marito lawa a nga si fa, a kombelela Vaisraele eminkateko
Kutani Muxe a suka erivaleni ra Mowabu, a kongoma entshaveni ya Nebo, a fika a khandziya nhlohlorhi ya Pisga, evuxeni bya muti wa Yeriko. Kutani HOSI Xikwembu xi n'wi komba tiko hinkwaro, ku sukela Giliyadi ku ya fika eDani
ni tiko hinkwaro ra va ka Neftali, ni ra va ka Efrayimi, ni ra va ka Manase, ni tiko hinkwaro ra va ka Yuda ku ya fika eLwandle ra Mediteraniya
ni tindhawu ta le dzongeni ni ta le nkoveni, ri nga rivala ra Yeriko laha ku milaka micindzu, xi n'wi komba ku ya fika emutini wa Sowara.
Kutani HOSI Xikwembu xi ku ka Muxe: Hi rona tiko leri ndzi tshembiseke Abrahama na Isaka na Yakobo leswaku ndzi ta ri nyika vatukulu va vona. Ndzi ku kombile rona leswaku u ri vona hi mahlo ntsena, kambe u nga ka u nga ngheni eka rona.
Kutani Muxe nandza wa HOSI Xikwembu a fela kwale tikweni ra Mowabu, hilaha HOSI Xikwembu a xi vurile hakona
kutani a lahliwa enkoveni lowu langutaneke ni muti wa Beta-Peyori, kwale tikweni ra Mowabu; kambe, ku fikela namuntlha, a ku na munhu loyi a tivaka sirha ra yena.
Loko Muxe a fa, a a ri ni malembe ya 120, kambe mahlo ya yena a ma nga si karhala, naswona a ha tiyile swinene.
Vaisraele va rila nkosi wa Muxe masiku ya 30, erivaleni ra Mowabu, kutani nkosi wa kona wu hela.
Yoxuwa n'wana Nuni a a tele moya wa vutlhari, hikuva Muxe a a n'wi tlhandlekile mavoko. Hikokwalaho Vaisraele a va n'wi yingisa, va endla hinkwaswo leswi HOSI Xikwembu xi swi leriseke Muxe.
Exikarhi ka Vaisraele, a ka ha humelelanga muprofeta wo fana na Muxe, hikuva HOSI Xikwembu a xi vulavula na yena va langutanile.
A ku vanga na muprofeta na un'we loyi a endleke mahlori ni swihlamariso ku fana ni leswi HOSI Xikwembu xi rhumeke Muxe ku ya swi endla etikweni ra Egipta, eka Faro ni malandza ya yena hinkwawo ni vanhu va yena hinkwavo.
A ku vanga na muprofeta un'wana loyi a nga va ni matimba ku fana na Muxe, a endla leswikulu swo chavisa, Vaisraele hinkwavo va ri karhi va swi vona.
Loko Muxe nandza wa HOSI Xikwembu a lovile, HOSI Xikwembu xi vulavula na Yoxuwa n'wana Nuni loyi a a tirhela Muxe, xi ku ka yena
Nandza wa mina Muxe ú file, kutani sweswi suka ni Vaisraele lava hinkwavo mi pela nambu lowu wa Yordani, mi ya nghena etikweni leri ndzi va nyikaka rona.
Ndhawu yin'wana ni yin'wana leyi mi nga ta hundza hi le ka yona, ndzi mi nyikile yona hilaha ndzi tshembiseke Muxe hakona.
Tiko ra n'wina ri ta sukela emananga ri ya ta hi le ntshaveni ya Lebanoni ri ya fika ni le nambyeni lowukulu wa Yufrata, ri katsa ni tiko ra Vahiti hinkwaro ku ya fika eLwandle ra Mediteraniya evupeladyambu.
Evuton'wini bya wena hinkwabyo a ku nga vi na munhu loyi a nga ta ku hlula; ndzi ta va na wena ku fana ni leswi ndzi veke na Muxe; a ndzi nga ku fularheli, naswona a ndzi nga ku tshiki u ri wexe.
U fanele ku tiya, u va ni xivindzi, hikuva hi wena u nga ta fikisa vanhu lava etikweni leri ndzi tshembiseke vatata wa vona hi ku hlambanya leswaku ndzi ta va nyika rona ri va ndzhaka ya vona.
Mhaka leyikulu, u fanele ku tiya, u va ni xivindzi; naswona u landzelela milawu hinkwayo leyi Muxe nandza wa mina a ku leriseke yona; u nga tshuki u tlula ni wun'we wa yona, leswaku hinkwako lomu u nga ta va kona, u ta kateka eswilweni hinkwaswo.
Buku leyi ya Nawu u nga tshuki u hambana na yona, u fanele ku yi anakanya vusiku ni nhlekanhi leswaku u ta ka u nga tluli ni xin'we xa leswi tsariweke eka yona; kutani u ta humelela, ni swilo swa wena swi ta ku fambela kahle.
Tsundzuka leswi ndzi ku leriseke swona: Tiya, u va ni xivindzi; u nga chavi nchumu, u nga heli matimba, hikuva mina HOSI Xikwembu xa wena ndzi ta va na wena hinkwako lomu u nga ta ya kona.
Kutani Yoxuwa a lerisa varhangeri va Vaisraele a ku ka vona
Rhendzelekani ni mixaxa mi byela vanhu mi ku: ‘Longani timbuva ta n'wina, hikuva endzhaku ka masiku manharhu mi ta pela nambu lowu wa Yordani, mi ya nghena etikweni leri HOSI Xikwembu xa n'wina xi mi nyikaka rona, mi ri teka ri va ra n'wina.’
Kutani Yoxuwa a byela va ka Rhuveni ni va ka Gadi ni hafu ya nyimba ya va ka Manase, a ku ka vona
Tsundzukani marito lawa Muxe nandza wa HOSI Xikwembu a mi byeleke wona, loko a te: ‘HOSI Xikwembu xa n'wina xi ta mi nyika tiko leri ri va ndhawu leyi mi nga ta wisa eka yona.’
Vasati va n'wina, ni swihlangi swa n'wina, ni swifuwo swa n'wina swi ta sala haleno ntsungeni wa Yordani, etikweni leri Muxe a mi nyikeke rona; kambe masocha ya n'wina hinkwawo ma fanele ku hloma matlhari, ma famba ni vamakwavo ma ya va pfuna
ku kondza HOSI Xikwembu xi wisisa vamakwenu ku fana na n'wina; kutani na vona va ta teka tiko leri HOSI Xikwembu xa n'wina xi va nyikaka rona; hi kona n'wina mi nga ta tlhelela etikweni leri mi nyikiweke rona, kutani tiko leri Muxe nandza wa HOSI Xikwembu a mi nyikeke rona hi tlhelo ra le vuxeni bya nambu wa Yordani ri ta va ndzhaka ya n'wina.
Kutani vona va hlamula Yoxuwa va ku: Hinkwaswo leswi u hi lerisaka swona hi ta swi endla, ni lomu u hi rhumaka kona hinkwako hi ta ya.
Hi ta ku yingisa etimhakeni hinkwato ku fana na leswi Muxe hi n'wi yingisiseke swona; ho navela ntsena leswaku HOSI Xikwembu xa wena xi va na wena ku fana ni leswi a xi ri na Muxe!
Un'wana ni un'wana loyi a nga ta tlula swileriso swa wena, a nga yingisi leswi u n'wi byelaka swona, u ta dlayiwa. Mhaka leyikulu, u fanele ku tiya, u va ni xivindzi!
Loko va ri eXitimi, Yoxuwa n'wana Nuni a rhuma vavanuna vambirhi leswaku va nyengeleta va ya valanga tiko ra Kanana, a ku ka vona: Fambani mi ya xiyaxiya tiko, kambe mi xiya ngopfu muti wa Yeriko. Kutani vavanuna lava va suka va famba, va ya fika endyangwini wa wansati wa nghwavava loyi a va ku i Rahava kutani va xwa kona.
Van'wana va ya byela hosi ya muti wa Yeriko va ku ka yona: Hi ku tivisa leswaku vusiku bya namuntlha ku fikile vavanuna van'wana va Vaisraele ku ta valanga tiko.
Kutani hosi ya muti wa Yeriko yi rhuma vanhu eka Rahava va fika va ku ka yena: Humesa vavanuna lava nga fika va nghena laha ndlwini ya wena, hikuva va tele ku ta valanga tiko hinkwaro.
Kambe Rahava a a tekile vavanuna lava vambirhi a ya va tumbeta; kutani a hlamula a ku: Kunene hi swona, vavanuna vona a va tile laha ka mina, kambe lomu a va huma kona a ndzi ku tivi.
Kuteloko ri pela, nkarhi lowu nyangwa a yi lava ku pfariwa, va sukile va famba; lomu va nga ya kona, mina a ndzi ku tivi, va landzeni hi ku hatlisa, ndza tshemba leswaku mi ta va kuma.
Kambe Rahava a a khandziyisile vavanuna lava elwangwini ra yindlu a ya va funengeta hi ntsembyani lowu a a wu fumbile kwale henhla ka lwangu.
Kutani varhumiwa va sungula ku landza vavanuna va Israele hi ndlela leyi kongomaka enambyeni wa Yordani, va famba va kondza va ya fika ehlalukweni; kuteloko va ha ku huma va landza vavanuna va Israele, nyangwa yi pfariwa.
Loko vavanuna lava va tinhlori va nga si etlela, Rahava a ya eka vona kwale lwangwini
a fika a ku ka vona: Ndza swi tiva leswaku HOSI Xikwembu xi mi nyikile tiko leri, ni leswaku hina ha mi chava, naswona vaaki va tiko hinkwavo va tshukile ngopfu hi ku chava n'wina.
Hi twile hilaha HOSI Xikwembu xi nga phyisa mati ya Lwandle-ro-Tshwuka hakona emahlweni ka n'wina loko mi ta mi huma etikweni ra Egipta. Ni leswi mi swi endleke eka tihosi timbirhi ta Vaamori entsungeni wa nambu wa Yordani, ku nga Sihoni na Ogo, lava mi va heriseke, hi swi twile.
Timhaka leti ti hi tshukisile ngopfu loko hi ti twa; a ka ha ri na munhu loyi a nga ni matimba hi ku chava n'wina, hikuva HOSI Xikwembu xa n'wina hi xona xi nga Xikwembu xa le henhla tilweni ni le hansi emisaveni.
Kutani sweswi ndzi tshembiseni hi ku hlambanya emahlweni ka HOSI Xikwembu leswaku leswi ndzi mi khomeke hi tintswalo, na n'wina mi ta komba tintswalo eka ndyangu wa ka hina; ndzi nyikeni ni xikombiso lexi khorwisaka.
Ndzi tshembiseni leswaku mi ta ponisa tata wa mina ni mana wa mina, ni vamakwerhu va xinuna ni va xisati, ni va mindyangu ya vona hinkwavo; hi poniseni leswaku hi nga dlayiwi.
Kutani vavanuna va ku ka yena: Swi nga antswa ku fa hina! Loko mo ka mi nga byeli munhu leswi hi teleke swona, hi ta mi tsetselela, hi va lava tshembekeke eka n'wina, loko HOSI Xikwembu xi hi nyika tiko leri.
Yindlu leyi Rahava a a tshama eka yona a yi akiwile yi khomana ni rirhangu. Kutani Rahava a humesa vavanuna lava va tinhlori hi ku va nembeleta hi le fasitereni hi ngoti.
Kutani Rahava a ku ka vona: Kongomani eswintshabyaneni, leswaku lava rhumiweke ku mi landza va nga mi kumi. Mi fanele ku tumbela kwale swintshabyaneni ku ringana masiku manharhu, lava rhumiweke ku mi landza va kondza va vuya, kutani endzhaku ka swona mi nga ha tikhomela ndlela ya n'wina.
Vavanuna va ku ka yena: Hi nga ka hi nga vi na nandzu eka leswi u hi kombeleke ku ku tshembisa swona hi ku hlambanya.
Wena u fanele ku vona leswaku loko hi fika laha tikweni, ngoti leyi yo tshwuka u yi bohelela efasitereni leri u hi nembeleteke ha rona, naswona tata wa wena, ni mana wa wena, ni vamakwenu, ni va ka n'wina hinkwavo u fanele ku va hlengeleta endlwini ya wena.
Loko un'wana o tshuka a humile, a famba-famba ehandle, ú ta va a lo tilavela rifu, hina a hi nga vi na nandzu; kambe loko un'wana wa lava u nga ta va u ri na vona endlwini o tshuka a vavisiwile, nandzu wu ta va na hina.
Naswona loko wo byela vanhu leswi hi nga tela swona, hina a hi nga vi na nandzu eka leswi u hi kombeleke ku ku tshembisa swona hi ku hlambanya.
Rahava a ku ka vona: Swi ta endleka hilaha mi vulaka hakona. Kutani Rahava a va byela leswaku va famba, yena a sala a bohelela ngoti leyo tshwuka efasitereni.
Kutani vavanuna lava va tinhlori va suka va kongoma eswintshabyaneni, va ya tshama kona masiku manharhu, lava va rhumiweke ku va landza va kondza va tlhelela ekaya hikuva va fambile va va lava ndlela hinkwayo va nga va kumi.
Hiloko vavanuna lava vambirhi va tinhlori va rhelela va suka eswintshabyaneni, va pela nambu va ya fika eka Yoxuwa n'wana Nuni, va n'wi rungulela hinkwaswo leswi swi va humeleleke.
Kutani va ku ka Yoxuwa: Hakunene HOSI Xikwembu xi nyiketile tiko hinkwaro emavokweni ya hina; tlhandlakambirhi, vaaki va rona hinkwavo va tshuke ngopfu hi ku chava hina.
Yoxuwa ni Vaisraele hinkwavo va pfuka ka ha ri mpundzu swinene, va suka eXitimi, va famba va ya fika enambyeni wa Yordani, kutani va xwa kona va nga si pela nambu.
Endzhaku ka masiku manharhu, varhangeri va Vaisraele va rhendzeleka ni mixaxa
va ri karhi va lerisa vanhu va ku: Loko mi vona Areka ya Ntwanano wa HOSI Xikwembu xa n'wina yi rhwariwile hi vaprista va ka Levhi, mi fanele ku suka lomu mi nga ta va mi ri kona mi yi landza hi le ndzhaku
leswaku mi ta kota ku tiva ndlela leyi mi nga ta famba hi yona hikuva a mi si tshama mi famba hi ndlela leyi. Kambe ku fanele ku sala mpfhukanyana wa kwalomu ka 1 km exikarhi ka n'wina na Areka ya Ntwanano; mi nga tshuki mi tshinela kusuhi na yona.
Kutani Yoxuwa a byela Vaisraele a ku: Tibasiseni, hikuva mundzuku HOSI Xikwembu xi ta endla swihlamariso exikarhi ka n'wina.
Yoxuwa a byela ni vaprista a ku: Rhwalani Areka ya Ntwanano, mi rhangela Vaisraele emahlweni. Kutani Vaprista va rhwala Areka ya Ntwanano va famba emahlweni ka Vaisraele.
HOSI Xikwembu xi ku ka Yoxuwa: Ku sukela namuntlha ndzi ta ku tlakusa emahlweni ka Vaisraele, va ta tiva leswaku ndzi ta va na wena, ku fana ni leswi ndzi veke na Muxe.
Kutani u ta lerisa vaprista lava rhwaleke Areka ya Ntwanano u ku ka vona: ‘Loko mi fika kusuhi ni mati ya nambu wa Yordani mi fanele ku yima.’
Hiloko Yoxuwa a byela Vaisraele a ku: Tanani haleno mi ta twa marito ya HOSI Xikwembu xa n'wina.
Kutani Yoxuwa a ku ka vona: Mi ta swi tiva leswaku Xikwembu lexi hanyaka xi le xikarhi ka n'wina, naswona xi nga ka xi nga tsandzeki ku hlongola Vakanana, ni Vahiti, ni Vahivhi, ni Vaperesi, ni Vagirigaxi, ni Vaamori, ni Vayebusi, va suka emahlweni ka n'wina.
Vonani, Areka ya Ntwanano wa N'wini wa misava hinkwayo hi yona yi nga ta mi rhangela yi pela nambu wa Yordani.
Kutani sweswi, mi fanele ku hlawula vavanuna va 12 etinyimbeni ta Vaisraele; nyimba yin'wana ni yin'wana yi ta humesa wanuna un'we.
Loko vaprista lava rhwaleke Areka ya Ntwanano wa HOSI Xikwembu xa misava hinkwayo va peta minkondzo ya vona ematini ya nambu wa Yordani, mati ma ta yima ku khuluka, kutani lama taka hi tlhelo ra hala henhla ka nambu lowu ma ta hlengeletana ndhawu yin'we ma endla ndhundhuma.
Kutani Vaisraele va suka emixaxeni, va ya pela nambu wa Yordani, va rhangeriwile hi vaprista lava rhwaleke Areka ya Ntwanano.
Vaprista lava rhwaleke Areka va fika enambyeni wa Yordani va peta milenge ya vona ematini (nambu wa Yordani wu tala wu fika emagangeni nkarhi hinkwawo wa ntshovelo)
kutani mati lama khulukaka ma ta hi hala tlhelo ra le henhla ka nambu ma yima, ma endla ndhundhuma ma ya fika ni le mutini wa Adama lowu nga kusuhi na Saretani. Mati lama khulukaka ma rhelela ma kongoma eLwandle ra Araba, ri nga Lwandle-ra-ku-fa, ma tsemeka, ma nga ha khuluki, kutani Vaisraele va pela nambu wa Yordani, ku langutana na Yeriko.
Loko Vaisraele hinkwavo va ri karhi va pela nambu hi laha ku omeke, vaprista lava rhwaleke Areka ya Ntwanano wa HOSI Xikwembu vona a va yimile laha ku omeke exikarhi ka nambu wa Yordani, ku kondza Vaisraele hinkwavo va khupuka.
Loko Vaisraele hinkwavo va perile nambu wa Yordani, HOSI Xikwembu xi ku ka Yoxuwa
Hlawulani vavanuna va 12 eka tinyimba ta Vaisraele; nyimba yin'wana ni yin'wana yi ta humesa wanuna un'we
kutani mi va lerisa mi ku: ‘Tekani maribye ya 12 kwala xikarhi ka nambu wa Yordani; mi ma teka laha vaprista a va yimile kona, mi ma rhwala mi famba na wona, mi ya ma rhula laha mi nga ta fika mi xwa kona vusiku bya namuntlha.’
Kutani Yoxuwa a vitana vavanuna va 12 lava a a va hlawurile exikarhi ka Vaisraele; eka nyimba yin'wana ni yin'wana ku huma wanuna un'we.
Yoxuwa a ku ka vona: Fambani emahlweni ka Areka ya HOSI Xikwembu xa n'wina le xikarhi ka nambu wa Yordani; kutani un'wana ni un'wana wa n'wina a teka ribye a ri rhwala ekatleni; maribye ya kona ma fanele ku ringana ntsengo wa tinyimba ta Vaisraele
leswaku ma ta va xikombiso exikarhi ka n'wina. Loko vana va n'wina va mi vutisa eminkarhini leyi taka va ku: ‘Maribye lawa ma vula yini eka n'wina xana?’
mi ta va byela leswaku mati ya nambu wa Yordani ma avanile emahlweni ka Areka ya HOSI Xikwembu, loko Areka yi pela nambu wa Yordani; mati ya nambu lowu ma tsemekile ma nga ha khuluki. Kutani maribye lawa, ma ta va xitsundzuxo eka Vaisraele hilaha ku nga heriki.
Kutani vavanuna va Israele va endla hilaha Yoxuwa a va leriseke hakona: Va teka maribye ya 12 exikarhi ka nambu wa Yordani, lama ringanaka ntsengo wa tinyimba ta Vaisraele hilaha HOSI Xikwembu xi byeleke Yoxuwa hakona. Kutani va rhwala maribye ya kona va famba na wona va ya ma rhula laha va nga fika va xwa kona.
Kutani Yoxuwa a yimisa maribye ya 12 exikarhi ka nambu wa Yordani laha vaprista lava a va rhwele Areka ya Ntwanano a va yimile kona; maribye lawa ma ha ri kona ni namuntlha.
Loko va perile hinkwavo, vaprista va khupuka ni Areka ya HOSI Xikwembu va ya rhanga emahlweni ka Vaisraele.
Va ka Rhuveni ni va ka Gadi ni hafu ya nyimba ya va ka Manase va perile nambu va hlomile matlhari, va rhangile emahlweni hilaha Muxe a a va lerisile hakona.
Lava hundzeke emahlweni ka HOSI Xikwembu va kongoma erivaleni ra Yeriko va hlomile matlhari va tiyimiserile ku lwa nyimpi, a va ri kwalomu ka 40 000.
Hi siku rero, HOSI Xikwembu xi kurisile Yoxuwa emahlweni ka Vaisraele hinkwavo; kutani va sungula ku n'wi komba xichavo, ku fana ni leswi va kombeke Muxe xichavo vutomi bya yena hinkwabyo.
Kutani HOSI Xikwembu xi ku ka Yoxuwa
Lerisa vaprista lava rhwaleke Areka ya Ntwanano leswaku va khupuka va suka enambyeni wa Yordani.
Hiloko Yoxuwa a lerisa vaprista a ku: Khupukani mi suka enambyeni wa Yordani.
Loko vaprista lava rhwaleke Areka ya Ntwanano wa HOSI Xikwembu va khupuka va suka exikarhi ka nambu wa Yordani va kandziya laha ku omeke, mati mo tlhela ma khuluka, kutani nambu wa Yordani wu tala wu fika emagangeni ku fana ni le ku sunguleni.
Vaisraele va khupukile nambu wa Yordani hi siku ra vu-10 ra n'hweti yo sungula, kutani va ya gova eGiligala, evuxeni bya ndzilekana wa Yeriko.
Laha Giligala, Yoxuwa ú fikile a yimisa maribye lawa Vaisraele va ma tekeke enambyeni wa Yordani
kutani a byela Vaisraele a ku: Eminkarhini leyi taka, loko vatukulu va n'wina va vutisa vatata wa vona va ku: ‘Maribye lawa ma yimiseriwe yini xana?’
mi ta hlamusela vatukulu va n'wina leswaku n'wina Vaisraele mi tsemakanyile nambu wa Yordani hi laha ku omeke
ni leswaku HOSI Xikwembu xa n'wina xi phyisile mati ya nambu wa Yordani mi kondza mi khupuka, ku fana ni leswi xi swi endleke eLwandle-ro-Tshwuka leri xi hi phyiseleke rona hi kondza hi tsemakanya.
Hikokwalaho vanhu va misava hinkwavo va ta swi tiva leswaku HOSI Xikwembu xi ni matimba lamakulu, kutani va ta xixima HOSI Xikwembu xa n'wina hilaha ku nga heriki.
Kuteloko tihosi hinkwato ta Vaamori lava a va akile entsungeni wa nambu wa Yordani hi tlhelo ra vupeladyambu, ni tihosi hinkwato ta Vakanana lava a va akile kusuhi ni lwandle ti twa leswaku HOSI Xikwembu xi phyiserile Vaisraele mati ya nambu wa Yordani va kondza va wu tsemakanya, ti tshuka ngopfu, ti hela ni matimba hi ku chava Vaisraele.
Enkarhini wolowo HOSI Xikwembu xi ku ka Yoxuwa: Endla mikwana hi maribye u yimbisa Vaisraele.
Kutani Yoxuwa a endla mikwana hi maribye, a yimbisa Vaisraele eGibeyati-Haraloti (hileswaku Xintshabyana-xa-Misuvu).
Mhaka leyi yi nga endla leswaku Yoxuwa a yimbisa Vaisraele hi leyi: Vavanuna hinkwavo va Vaisraele lava va nga suka etikweni ra Egipta, va nga vavanuna hinkwavo lava ringaneke ku ya nyimpini, va file va hela emananga loko va huma etikweni ra Egipta.
Hambileswi vavanuna hinkwavo lava sukeke etikweni ra Egipta a va yimbisiwile, lava va nga velekiwa emananga loko Vaisraele va humile etikweni ra Egipta, a va nga yimbisiwanga.
Vaisraele va fambile malembe ya 40 emananga ku kondza ku hela vavanuna hinkwavo lava ringaneke ku ya enyimpini, va nga lava sukeke etikweni ra Egipta, hikuva a va nga yingisanga swileriso swa HOSI Xikwembu. HOSI Xikwembu xi va hlambanyerile leswaku va nga ka va nga ri voni tiko leri xi tshembiseke vatata wa vona hi ku hlambanya leswaku xi ta va nyika rona, ri nga tiko leri khulukaka ntswamba ni vulombe.
Kutani lava Yoxuwa a a fanele ku va yimbisa a va ri vana va vona lava a nga sala a va kurisa, hikuva a va nga yimbisiwanga endleleni.
Loko Vaisraele hinkwavo va yimbisiwile, va tshamile emixaxeni ya vona va kondza va hola.
Kutani HOSI Xikwembu xi ku ka Yoxuwa: Namuntlha ndzi susile ndzhukano lowu a mi ri na wona etikweni ra Egipta. Hikwalaho ka mhaka leyi, ndhawu leyi ya ha vuriwa Giligala ni namuntlha.
Vaisraele va endlile nkhuvo wa Paseka erivaleni ra Yeriko, hi minkarhi ya madyambu hi siku ra vu-14 ra n'hweti leyi a va govile eGiligala.
Siku leri tlhandlamaka ra nkhuvo wa Paseka, Vaisraele va lumile swa tiko ra Kanana: Hi siku rero va dyile swimbhundzwa leswo-ke-comela ni tindzhoho leti oxiweke.
Ku sukela siku leri Vaisraele va sunguleke ku dya swakudya swa le Kanana ha rona, a ka ha vanga na manna, kutani Vaisraele a va nga ha dyi manna, kambe lembe rero a va dya swakudya leswi humaka etikweni ra Kanana.
Siku rin'wana loko Yoxuwa a ri kusuhi ni muti wa Yeriko, ú te a tlakusa mahlo, o vona wanuna a yimile emahlweni ka yena a khomile fumu. Kutani Yoxuwa a ya eka wanuna loyi a fika a ku ka yena: Xana u yima na hina, kumbe u yima ni valala va hina xana?
Wanuna yoloye a hlamula Yoxuwa a ku ka yena: E-e, a ndzi yimi na munhu. Ndzi tile laha hikuva ndzi mufambisi wa mavuthu ya HOSI Xikwembu. Hiloko Yoxuwa a wela hansi hi mombo, a sungula ku khongela, kutani a ku: We n'wini wanga, xana u lava leswaku ndzi endla yini mina nandza wa wena xana?
Kutani mufambisi wa mavuthu ya HOSI Xikwembu a ku ka Yoxuwa: Hluvula tintanghu, hikuva laha u yimeke kona i misava leyi hlawulekeke. Kutani Yoxuwa a endlisa sweswo.
Muti wa Yeriko a wu gogiwile endzeni ni le handle hikuva vaaki va wona a va chava Vaisraele. A ku nga ri na munhu loyi a a huma emutini kumbe loyi a a nghena kona.
Kutani HOSI Xikwembu xi ku ka Yoxuwa: Vona, ndzi ku nyiketa muti wa Yeriko ni hosi ya wona ni tinhenha ta wona ta matimba.
Wena ni masocha hinkwawo mi fanele ku famba mi rhendzeleka muti wa Yeriko kan'we hi siku, ku ringana masiku ya 6.
Vaprista va 7 va ta rhwala timhalamhala, va famba emahlweni ka Areka. Kutani hi siku ra vu-7 mi ta rhendzeleka muti wa Yeriko ka 7, vaprista va ri karhi va ba timhalamhala.
Loko mi twa va ba mhalamhala nkarhi wo leha, vanhu hinkwavo va fanele ku huwelela swinene, kutani rirhangu ra muti ri ta wela hansi, masocha ma nghena emutini, un'wana ni un'wana a kongoma laha a langutaneke na kona.
Kutani Yoxuwa n'wana Nuni a vitana vaprista a ku ka vona: Rhwalani Areka ya Ntwanano, kutani vaprista va 7 va khoma timhalamhala ta 7, va famba emahlweni ka Areka ya HOSI Xikwembu.
Kutani a byela Vaisraele hinkwavo a ku: Kongomani emahlweni, mi rhendzeleka muti wa Yeriko; rhangisani masocha emahlweni ka Areka ya HOSI Xikwembu.
Vaprista va 7 lava khomeke timhalamhala va famba emahlweni ka Areka ya HOSI Xikwembu, va ri karhi va ba timhalamhala, Areka ya Ntwanano wa HOSI Xikwembu yi ri karhi yi va landza hi le ndzhaku, hilaha Yoxuwa a leriseke vanhu hakona.
Masocha wona a ma rhangile emahlweni ka vaprista lava a va ba timhalamhala, kasi varindzi vona a va ta hi le ndzhaku ka Areka, timhalamhala ti ri karhi ti biwa ti nga wisi.
Kambe Yoxuwa a lerisa Vaisraele a ku: Mi nga tshuki mi huwelela kumbe ku ba huwa, hambi ku ri ku vulavula kunene mi nga tshuki mi vulavurile, ku kondza ku fika siku leri ndzi nga ta mi lerisa leswaku mi huwelela; hi siku leri hi kona mi nga ta huwelela.
Kutani Yoxuwa a lerisa leswaku va rhendzeleka kan'we hi muti wa Yeriko va ri ni Areka ya HOSI Xikwembu, kutani va vuya va ta etlela emixaxeni.
Yoxuwa a pfuka nimpundzu swinene, kutani vaprista va rhwala Areka ya HOSI Xikwembu.
Vaprista lava va 7 lava khomeke timhalamhala ta 7, va rhanga emahlweni ka Areka ya HOSI Xikwembu va ri karhi va ba timhalamhala va nga wisi; masocha wona ma rhangile emahlweni, varindzi vona va ta hi le ndzhaku ka Areka ya HOSI Xikwembu, timhalamhala ti ri karhi ti biwa ti nga wisi.
Hi siku ra vumbirhi va tlhela va rhendzeleka muti wa Yeriko kan'we, kutani va tlhelela emixaxeni. Va endlisa sweswo ku ringana masiku ya 6.
Hi siku ra vu-7, Vaisraele va pfuka loko vurhonga byi tsuvuka va rhendzeleka muti wa Yeriko ka 7 hi mukhuva wun'we. Leri hi rona ntsena siku leri va nga rhendzeleka muti ka 7.
Kuteloko va wu rhendzeleka ra vu-7, vaprista va ba timhalamhala, kutani Yoxuwa a ku ka Vaisraele: Huwelelani, hikuva HOSI Xikwembu xi mi nyikile muti wa Yeriko.
Muti lowu ni swilo hinkwaswo leswi nga ka wona swi ta nyiketiwa eka HOSI Xikwembu leswaku xi swi herisa; ku ta pona ntsena Rahava loyi wa nghwavava ni hinkwavo lava a nga na vona endlwini ya yena, hikuva yena ú tumbetile vanhu lava a hi va rhumile.
Kambe n'wina mi nga tshuki mi tshinela kusuhi ni swilo leswi nyiketiweke leswaku swi herisiwa, hikuva mi nga tshuka mi swi navela, mi pambula swin'wana swa swona, kutani mi vangela mixaxa ya Vaisraele khombo ni ku herisiwa.
Silivhere hinkwayo ni nsuku, ni swibya swa koporo ni swa nsimbhi swi hlawulekile eka HOSI Xikwembu; swona swi ta vekiwa evuhlayiselweni bya xuma xa HOSI Xikwembu.
Kutani Vaisraele va huwelela, timhalamhala na tona ti ri karhi ti biwa. Kuteloko Vaisraele va twa mpfumawulo wa mhalamhala, va huwelela swinene, kutani rirhangu ra muti ri wela hansi, Vaisraele va nghena emutini, un'wana ni un'wana a kongoma kwala a langutaneke na kona, kutani va teka muti wa Yeriko
va herisa hinkwaswo leswi a swi ri emutini hi fumu. Va dlayetela vavanuna ni vavasati, lavatsongo ni lavakulu, tihomu, ni tinyimpfu, ni timbhongolo.
Kutani Yoxuwa a byela vavanuna vambirhi lava va nga ya va ya valanga tiko a ku ka vona: Yanani endlwini ya wansati lowa nghwavava, mi fika mi n'wi humesa ni va ka vona hinkwavo hilaha mi nga n'wi tshembisa hakona hi ku hlambanya.
Kutani majaha lawa a ma ri tinhlori ma ya ma ya nghena endlwini ya Rahava, ma fika ma n'wi humesa, yena ni tata wa yena, ni mana wa yena, ni vamakwavo, ni va ka vona hinkwavo; kutani ma n'wi teka ni vanhu lava va ka vona hinkwavo ma ya va tshamisa ehandle ka mixaxa ya Vaisraele.
Kutani va hisa muti wa Yeriko ni swilo hinkwaswo leswi a swi ri ka wona, kambe va teka silivhere ni nsuku ni swibya swa koporo ni swa nsimbhi va ya swi veka evuhlayiselweni bya xuma xa yindlu ya HOSI Xikwembu.
Loko a ri Rahava lowa nghwavava ni ndyangu wa ka vona, ni va ka vona hinkwavo, Yoxuwa ú ponisile vutomi bya vona, kutani ku fikela ni namuntlha Rahava wa ha tshama etikweni ra Israele hi mhaka ya leswi a tumbeteke vanhu lava Yoxuwa a a va rhumile ku ya valanga muti wa Yeriko.
HOSI Xikwembu a xi ri na Yoxuwa, kutani ku duma ka yena ku hangalaka ni tiko hinkwaro.
Vaisraele va tlurile nawu hi tlhelo ra swilo leswi nyiketiweke leswaku swi herisiwa, hikuva Akani n'wana Karimi wa Zabidi wa Zera, wa nyimba ya ka Yuda, ú pamburile swilo swin'wana leswi nyiketiweke leswaku swi herisiwa. Hikwalaho ka swona, HOSI Xikwembu xi hlundzukela Vaisraele.
Loko va ri mutini wa Yeriko, Yoxuwa a rhuma vavanuna va ya mutini wa Ayi, lowu nga kusuhi ni muti wa Beta-Avene, hi tlhelo ra le vuxeni bya muti wa Betele, a ku ka vona: Tlhandlukani mi ya valanga matshamelo ya muti. Kutani va tlhandluka va famba va ya valanga muti wa Ayi.
Loko va vuya, va fika va byela Yoxuwa va ku: U nga kali u rhumela Vaisraele hinkwavo, kambe u ngo rhumela ntsena vavanuna va kwalomu ka 2 000 kumbe 3 000, va tlhandluka va ya hlasela muti wa Ayi; u nga tshiki vanhu hinkwavo va tikarhata va tlhandluka va ya le Ayi, hikuva muti lowu a wu na vanhu vo tala.
Kutani vavanuna va kwalomu ka 3 000 va tlhandlukela kona, kambe va ya vuya hi ku tsutsuma, va chava vavanuna va muti wa Ayi.
Vavanuna va muti wa Ayi va hlongorisile Vaisraele ku sukela enyangweni ya muti, ku kondza va ya fika eXebarimi, va dlaya Vaisraele va kwalomu ka 36 loko va ri karhi va rhelela. Kutani Vaisraele va tshuka swinene, va hela ni matimba.
Kutani Yoxuwa ni vakulukumba va Israele va handzulela swiambalo swa vona, va ticheletela ritshuri etinhlokweni, va wela hansi hi mimombo emahlweni ka Areka ya HOSI Xikwembu, va etlela kona dyambu ri kondza ri pela.
Kutani Yoxuwa a ku: We Hosi N'wini wa hina, hikwalaho ka yini u hi perisile nambu wa Yordani, u ta hi nyiketa emavokweni ya Vaamori leswaku va hi herisa xana? Leswi swi tlula hi loko a hi lo titshamela entsungeni wa nambu wa Yordani!
We N'wini wanga, xana ndzi nga vula yini sweswi, hikuva Vaisraele va suke va tsutsuma va chava valala va vona!
Vakanana ni vaaki hinkwavo va tiko va ta yi twa mhaka leyi, kutani va ta hi hlasela va hi herisela makumu; kutani xana wena u ta endla yini hi vito ra wena lerikulu xana?
Kutani HOSI Xikwembu xi ku ka Yoxuwa: Pfuka! Hikwalaho ka yini u tiwisela ehansi hi mombo xana?
Vaisraele va dyohile; va tshovile ntwanano wa mina lowu ndzi va leriseke wona; va pamburile swilo swin'wana eka leswi swi nyiketiweke leswaku swi herisiwa; va yivile va tlhela va hemba; swilo leswi va swi vekile exikarhi ka tinhundzu ta vona.
Hikokwalaho, Vaisraele va nga ka va nga swi koti ku hlula valala va vona; va tsutsuma va chava valala va vona hikuva na vona Vaisraele va fana ni swilo leswi nyiketiweke leswaku swi herisiwa. Mina a ndzi nga vi na n'wina, loko mi nga si herisa swilo leswi nga xikarhi ka n'wina leswi nyiketiweke leswaku swi herisiwa.
Suka u yima u ya basisa Vaisraele; u ta va byela ku tibasisela siku ra mundzuku, hikuva mina HOSI Xikwembu xa vona ndzi ni rito eka vona leri nge: ‘Exikarhi ka n'wina Vaisraele ku ni swilo leswi nyiketiweke leswaku swi herisiwa, kutani valala va n'wina mi nga ka mi nga va hluli, loko swilo leswi swi nyiketiweke leswaku swi herisiwa, mi nga si swi susa exikarhi ka n'wina.’
Mundzuku nimpundzu, mi ta xaxametiwa hi tinyimba ta ka n'wina, kutani nyimba leyi mina Hosi ndzi nga ta yi hlawula yi ta xaxamela hi mindyangu ya yona; kutani ndyangu lowu ndzi nga ta wu hlawula, wu ta xaxamela hi tindlu ta wona; kutani vanhu va yindlu leyi ndzi nga ta yi hlawula, va ta xaxamela ha un'we-un'we.
Munhu loyi a nga ta kumiwa a ri ni swilo leswi nyiketiweke leswaku swi herisiwa, ú ta hisiwa hi ndzilo, yena ni hinkwaswo leswi a nga na swona, hikuva ú ta va a tshovile ntwanano wa mina HOSI, naswona ú ta va a endlile mhaka leyi khomisaka tingana exikarhi ka Vaisraele.
Kutani Yoxuwa a pfuka nimpundzu swinene, a xaxameta Vaisraele hi tinyimba ta vona, kutani ku hlawuriwa nyimba ya ka Yuda
hiloko a xaxameta mindyangu ya ka Yuda, ku hlawuriwa ndyangu wa ka Zera, kutani a xaxameta va ndyangu wa ka Zera, ku hlawuriwa yindlu ya ka Zabidi
hiloko a xaxameta va yindlu ya ka Zabidi ha un'we-un'we, kutani ku hlawuriwa Akani n'wana Karimi wa Zabidi wa Zera, wa nyimba ya ka Yuda.
Kutani Yoxuwa a ku ka Akani: N'wananga, dzunisa HOSI Xikwembu xa Israele, u twarisa vito ra xona: Sweswi, ndzi byele leswi u swi endleke; u nga tshuki u ndzi fihlela nchumu.
Akani a hlamula a ku: Ku vula ntiyiso, ndzi dyohile emahlweni ka HOSI Xikwembu xa Israele. Leswi ndzi swi endleke hi leswi
Exikarhi ka swilo leswi a hi swi phanghile, ndzi vonile xiambalo xo saseka lexi humaka eXinara, ni silivhere yo tika 2,4 kg, ni gadi ra nsuku ro tika 600 g, kutani ndzi swi navela, hiloko ndzi swi teka; sweswi swilo leswi ndzi swi celerile entsongeni wa mina, ehansi ka swona ndzi rhangisile silivhere.
Kutani Yoxuwa a rhuma vanhu va tsutsuma va ya ntsongeni wa Akani; kunene va fika va swi kuma swi celeriwile entsongeni wa yena, silivhere yi rhangisiwile ehansi ka swona.
Kutani va swi humesa va swi yisa eka Yoxuwa ni Vaisraele hinkwavo, va fika va swi fumba emahlweni ka HOSI Xikwembu.
Kutani Yoxuwa ni Vaisraele lava a a ri na vona hinkwavo va teka Akani n'wana Zera, va teka ni silivhere, ni xiambalo, ni gadi ra nsuku, ni vana va yena va xinuna ni va xisati, ni tihomu ta yena, ni timbhongolo, ni tinyimpfu, ni ntsonga wa yena, ni swilo hinkwaswo leswi a a ri na swona, va famba na swona va ya eka Nkova wa Akora.
Kutani Yoxuwa a ku ka Akani: Hikwalaho ka yini u hi vangele khombo xana? Namuntlha HOSI Xikwembu xi ta tisa khombo ehenhla ka wena. Hiloko Vaisraele hinkwavo va khandla Akani hi maribye a fa; va hisa swilo swa yena hinkwaswo, va khandletela ni va ka vona va fa.
Vaisraele va fumba maribye ehenhla ka ntsumbu wa Akani ma endla nhulu leyikulu leyi nga kona ni namuntlha; kutani vukari bya HOSI Xikwembu byi vohla. Hikwalaho, ndhawu leyi ni namuntlha ya ha vuriwa Nkova wa Akora (hileswaku Nkova-wa-Khombo).
Kutani HOSI Xikwembu xi ku ka Yoxuwa: U nga chavi nchumu, naswona u nga heli matimba; teka masocha hinkwawo u famba na wona mi tlhandlukela emutini wa Ayi. Vona, ndzi nyiketile hosi ya muti wa Ayi, ni vanhu va yona, ni muti wa yona ni tiko ra yona emavokweni ya wena.
U fanele ku endla muti wa Ayi ni hosi ya wona leswi u swi endleke muti wa Yeriko ni hosi ya wona; kambe leswi mi nga ta phangha eka wona ni swifuwo leswi mi nga ta swi teka swi ta va swa n'wina. U fanele ku veka vanhu endzhaku ka muti lowu, va tumbelela vaaki va wona.
Kavaloko Yoxuwa ni masocha hinkwawo va tilulamisela ku tlhandlukela emutini wa Ayi; kutani Yoxuwa a hlawula tinhenha ta matimba ta 30 000, a ti rhuma nivusiku
a ti lerisa a ku: Vonani, mi fanele ku ya tumbelela vaaki va muti wa Ayi endzhaku ka wona; mi nga tumbeli kule na wona, kambe mi tshama mi lunghekile minkarhi hinkwayo.
Mina ni vanhu hinkwavo lava ndzi nga na vona hi ta kongoma muti wa Ayi. Kutani loko va huma va hi tela ku fana ni le ku sunguleni, hi ta suka hi titsutsumisa ha vomu.
Kutani va ta huma va hi hlongorisa, ku kondza hi va humesa emutini, hikuva va ta ku: ‘Va hi tsutsuma ku fana ni le ku sunguleni.’ Hi ta suka hi va tsutsuma hi mukhuva wolowo
kambe n'wina mi ta huma laha mi nga ta va mi tumberile kona, mi teka muti wa Ayi, hikuva HOSI Xikwembu xa n'wina xi ta wu nyiketa emavokweni ya n'wina.
Kutani loko mi tekile muti, mi ta wu hisa hi ndzilo, hilaha HOSI Xikwembu xi leriseke hakona; mi tsundzuka leswi ndzi mi leriseke swona!
Kutani Yoxuwa a va byela leswaku va famba; kutani va ya endhawini leyi a va fanele ku ya tumbela eka yona, exikarhi ka muti wa Betele ni wa Ayi, hi tlhelo ra vupeladyambu bya muti wa Ayi; kambe vusiku byebyo Yoxuwa a a sele ni vanhu lavan'wana emixaxeni.
Yoxuwa a pfuka nimpundzu swinene a hlengeleta masocha, kutani va tlhandluka va kongoma emutini wa Ayi, yena ni vakulukumba va Israele va rhangile emahlweni.
Masocha hinkwawo lawa a a ri na wona ma tlhandluka ma ya fika ekusuhi ni muti wa Ayi, ma gova kona hi tlhelo ra n'walungu. Exikarhi ka masocha ni muti wa Ayi a ku ri ni xinkobyana.
Kutani Yoxuwa a teka vavanuna va kwalomu ka 5 000 a ya va tumbeta exikarhi ka muti wa Betele ni wa Ayi, hi tlhelo ra vupeladyambu.
Kutani va dzima mixaxa ya mavuthu, nxaxa lowukulu wu va hi tlhelo ra n'walungu ra muti, kasi wa varindzi wu va hi tlhelo ra vupeladyambu bya muti. Kambe vusiku byebyo Yoxuwa yena a sale a a tshamile enkoveni.
Kuteloko hosi ya muti wa Ayi ni vanhu va yona hinkwavo va vona leswi, va pfuka ka ha ri mpundzu va hatla va rhelela, va kongoma eka Nkova wa Yordani ku ya hlangana ni Vaisraele va lwa; kambe hosi leyi a yi nga swi tivi leswaku ku ni vanhu lava nga yi tumbelela endzhaku ka muti.
Kutani Yoxuwa ni Vaisraele hinkwavo va endla wonge va va chava, va suka va tsutsuma va kongoma emananga.
Kutani vanhu hinkwavo va muti wa Ayi va vitaniwa leswaku va ya hlongorisa Vaisraele. Loko va ri karhi va hlongorisa Yoxuwa, va yile va ya fika kule ni muti wa Ayi.
Kutani muti wa Ayi wu sala wu nga ha ri na munhu; hinkwavo a va humile va hlongorisa Vaisraele, va sukela muti wu nga ri na varindzi.
Kutani HOSI Xikwembu xi ku ka Yoxuwa: Tlakusa tlhari leri nga vokweni ra wena u kombetela muti wa Ayi ha rona, hikuva muti lowu ndzi ta wu nyiketa emavokweni ya wena. Kutani Yoxuwa a tlakusa tlhari leri a a ri khomile, a kombetela muti wa Ayi.
Kuteloko Yoxuwa a tlakusa voko, masocha lawa a ma tumberile ma hatlisa ma huma lomu a ma ri kona, ma tsutsumela emutini wa Ayi, ma fika ma nghena ma wu teka, kutani ma hatla ma wu hisa hi ndzilo.
Vavanuna va muti wa Ayi va te loko va languta endzhaku, vo vona musi wu ri karhi wu tuvika emutini; kutani va hela matimba va nga ha tivi lomu va nga ta tsutsumela kona, hikuva vavanuna va Israele lava a va tsutsumela emananga a va hundzukele lava a va va hlongorisa.
Kuteloko Yoxuwa ni Vaisraele hinkwavo va vona leswaku masocha lawa a ma tumberile ma tekile muti, va vona ni musi wu ri karhi wu tuvika, va hundzuluka va hlasela vavanuna va Ayi.
Vaisraele lavan'wana na vona va huma emutini wa Ayi va ta eku hlaseleni, kutani Vaisraele va rhendzela vanhu va Ayi, va va siya exikarhi, va va dlayetela hinkwavo ku nga baleki na un'we naswona ku nga sali na un'we wa mhamba.
Kambe hosi ya muti wa Ayi yona va yi khoma va yi yisa eka Yoxuwa yi ri karhi yi hanya.
Vaisraele va dlayeterile vaaki va muti wa Ayi lava a va va hlongorisa, va va herisa hi fumu hinkwavo emananga. Loko va hetile, Vaisraele hinkwavo va tlhelela emutini wa Ayi va ya fika va herisa vaaki va wona hi fumu.
Hi siku rero vaaki va muti wa Ayi lava a va ri 12 000, vavanuna ni vavasati, va dlayiwile hinkwavo.
Voko leri Yoxuwa a a tlakusile tlhari ha rona, a nga ri yisanga ehansi ku kondza ku herisiwa vaaki va muti wa Ayi hinkwavo.
Vaisraele va lo teka ntsena swifuwo ni swilo leswi va swi phangheke emutini wa Ayi, va famba na swona hilaha HOSI Xikwembu xi leriseke Yoxuwa hakona.
Kutani Yoxuwa a hisa muti wa Ayi a wu siya wu ri rhumbi; ni namuntlha muti lowu wa ha ri rhumbi.
Hosi ya muti wa Ayi, Yoxuwa ú yi hayekile emurhini, a yi tshika kona dyambu ri kondza ri pela; kutani nimadyambu Yoxuwa a lerisa vanhu leswaku va ya hawula ntsumbu wa yona emurhini, va ya wu cukumeta enyangweni leyi nghenaka emutini wa Ayi, va tlhela va fumba maribye ehenhla ka wona ma endla nhulu leyikulu; nhulu leyi ya ha ri kona ni namuntlha.
Kutani Yoxuwa a akela HOSI Xikwembu xa Israele alitari entshaveni ya Ebali
ku landza leswi Muxe nandza wa HOSI Xikwembu a leriseke Vaisraele swona, hilaha swi tsariweke hakona eka Buku ya Nawu wa Muxe: Alitari leyi akiweke hi maribye lama nga vatliwangiki, lama ku nga riki na munhu loyi a ma khumbeke hi mbatlo. Kutani va humesela HOSI Xikwembu magandzelo lama hisiwaka ni ya xinakulobye ehenhla ka yona.
Loko va ri kwale, Yoxuwa a tsala nawu ehenhla ka maribye, Vaisraele va ri karhi va swi vona, wu nga nawu lowu a wu tsariwile hi Muxe.
Kutani vanhu va rixaka ra Israele ni lava luveleke exikarhi ka vona, swin'we ni vakulukumba, ni varhangeri ni vaavanyisi, va yima ematlhelo ka Areka emahlweni ka vaprista va ka Levhi lava rhwaleke Areka ya Ntwanano wa HOSI Xikwembu. Hafu ya vona a yi yimile yi languta ntshava ya Garizimi, kasi hafu leyin'wana a yi yimile yi languta ntshava ya Ebali, hilaha Muxe nandza wa HOSI Xikwembu a leriseke hakona eku sunguleni, leswaku Vaisraele va fanele ku katekisiwa.
Kutani endzhaku ka sweswo, Yoxuwa a hlaya marito hinkwawo ya ku katekisa ni ya ndzhukano hilaha ma tsariweke hakona eka Buku ya Nawu.
Yoxuwa a nga tlulanga hambi ri ri rito ni rin'we ra lawa Muxe a ma leriseke. Ú hlayerile ntshungu hinkwawo wa Vaisraele. Vavasati, ni vana, ni vanhu lava luveleke exikarhi ka Vaisraele, na vona a va ri kona.
Timhaka leti ti fikile etindleveni ta tihosi hinkwato ta Vahiti, ni Vaamori, ni Vakanana, ni Vaperesi, ni Vahivhi ni Vayebusi, leti a ti tshama emagangeni ni le timbaleni hi tlhelo ra vupeladyambu bya nambu wa Yordani, ku lulama ni Lwandle ra Mediteraniya ku ya fika etintshaveni ta Lebanoni.
Hiloko ti hlengeletana ti yima hi rito rin'we ra ku hlasela Yoxuwa ni Vaisraele.
Kambe kuteloko vaaki va le Gibiyoni va twa leswi Yoxuwa a swi endleke eYeriko ni le Ayi
va sungula ku luka mano, va endla wonge va rhumiwile, kutani va teka masaka yo hlakala va rhwexa timbhongolo ta vona, va teka ni minkwama ya dzovo yo chela vhinyo, leyi handzukeke yi tlhela yi rhungiwa
va ambala ni tintanghu to hlakala ti tlhela ti rhungiwa, ni swiambalo swo hlakala. Timbuva ta vona hinkwato a ti omile ti tlhela ti furha.
Hiloko va ya eka Yoxuwa le Giligala va fika va byela yena ni vakulukumba va Israele va ku: Hi ta hi huma etikweni ra le kule; hi kombela leswaku mi endla ntwanano na hina.
Kambe Vaisraele va hlamula Vahivhi lava va ku ka vona: Kumbexana mi tshama kwala tikweni reri, kutani hi nga swi kotisa ku yini ku endla ntwanano na n'wina xana?
Vona va ku ka Yoxuwa: Hina hi malandza ya wena. Hiloko Yoxuwa a ku ka vona: Hi n'wina vamani xana? Naswona mi huma kwihi ke?
Va hlamula Yoxuwa va ku: Hina malandza ya wena hi ta hi huma etikweni ra le kule swinene, hikuva hi twile ndhuma ya HOSI Xikwembu xa n'wina; hi runguleriwile hi ta xona, ni hinkwaswo leswi xi swi endleke le Egipta
ni hinkwaswo leswi xi swi endleke tihosi timbirhi ta Vaamori leti a ti tshama entsungeni wa nambu wa Yordani, ku nga Sihoni hosi ya Hexiboni na Ogo hosi ya Baxani, loyi a a tshama le Axitaroto.
Kutani Vakulukumba ni vaaki hinkwavo va tiko ra ka hina va hi lerisile leswaku hi teka timbuva hi khoma ndlela, hi ta hi ta mi hlanganisa, hi ku ka n'wina: ‘Hina hi malandza ya n'wina, kutani sweswi hi kombela leswaku mi endla ntwanano na hina.’
Swakudya swa hina hi leswi; siku hi sukeke emakaya hi ta haleno ka n'wina, swakudya leswi hi swi tekile leswaku swi ta va timbuva ta hina swa ha kufumela, kambe sweswi vonani, swi omile swi tlhela swi furha.
Minkwama leyi ya dzovo, hi cherile vhinyo eka yona ya ha ri leyintshwa, kambe sweswi vonani, yi handzukile; swiambalo leswi swa hina ni tintanghu swi hlakarile hikwalaho ka ku leha ka ndlela.
Hiloko vavanuna va Israele va dya timbuva ni vanhu lava, va nga rhanganga va vutisa eka HOSI Xikwembu.
Kutani Yoxuwa a endla xinakulobye na vona, a tlhela a endla na vona ntwanano wa leswaku va ta tshikiwa va hanya; na vona varhangeri va ntshungu va tshembisana na vona hi ku hlambanya.
Endzhaku ka masiku manharhu loko va endlile ntwanano ni vanhu lava, Vaisraele va twa leswaku vanhu volavo va akile kusuhi na vona etikweni reri va nga eka rona.
Kutani Vaisraele va suka va famba, va fika emitini ya vanhu lava hi siku ra vunharhu. Miti ya vona a ku ri Gibiyoni, na Kefira, na Berota, na Kiriyata-Yeyarimi.
Kambe vavanuna va Israele a va va dlayanga, hikuva varhangeri va ntshungu a va tshembisanile na vona hi ku hlambanya emahlweni ka HOSI, Xikwembu xa Israele. Kutani ntshungu hinkwawo wu dzumadzumela varhangeri.
Kutani varhangeri hinkwavo va byela ntshungu va ku: Hi va hlambanyerile emahlweni ka HOSI, Xikwembu xa Israele, kutani sweswi hi nga ka hi nga va endli nchumu.
Leswi hi faneleke ku swi endla eka vona, i ku va tshika va hanya, hikuva loko hi nga endli tano, hi ta va hi tivitanela vukari hikwalaho ka leswi hi tiboheke eka vona hi ku hlambanya.
Kutani varhangeri va ku ka ntshungu: Va tshikeni va tihanyela. Kambe vanhu lava va ta hamba va hi tshovela tihunyi, va hi kela na mati. Kutani ntshungu wu nkhensa leswi varhangeri va vuleke swona.
Yoxuwa a vitana vanhu va le Gibiyoni a ku ka vona: Hikwalaho ka yini mi hi kanganyisile mi ku: ‘Hi ta hi huma etikweni ra le kule swinene’, kasi mi tshama kwala tikweni reri xana?
Hikokwalaho, ku sukela namuntlha mi rhukaniwile; van'wana va n'wina va ta hamba va va mahlonga va tshova tihunyi, va tlhela va ka mati, va ma yisa endlwini ya Xikwembu xa mina.
Va hlamula Yoxuwa va ku ka yena: Hina malandza ya wena hi endlile swilo leswi hikuva hi twile leswaku hakunene HOSI Xikwembu xa n'wina xi lerisile Muxe nandza wa xona leswaku a mi nyika tiko hinkwaro, ni ku herisa vaaki va rona va suka emahlweni ka n'wina. Kutani hi chavile swinene hi ehleketa leswaku mi nga hi dlaya.
Kutani vonani, sweswi hi le mavokweni ya n'wina, hi endleni hinkwaswo leswi mi swi tsakelaka.
Leswi Yoxuwa a swi endleke, u lo va lamulela emavokweni ya Vaisraele; kutani a va va dlayanga.
Kambe ku sukela siku rero, Yoxuwa a va nyika ntirho wo hamba va tshova tihunyi ni ku ka mati ya ntshungu ni ya alitari ya HOSI Xikwembu. Vanhu lava ni namuntlha va ha ya emahlweni ni ku tirha ntirho lowu endhawini leyi HOSI Xikwembu xi tihlawuleleke yona.
Timhaka ta ku tekiwa ka muti wa Ayi hi Yoxuwa, a wu herisela makumu, ti fikile etindleveni ta Adoni-Sedeke hosi ya Yerusalema. Ú twile ni leswi Yoxuwa a swi endleke muti wa Ayi ni hosi ya wona, ku fana ni leswi a swi endleke muti wa Yeriko ni hosi ya wona. Ú tlherile a twa ni hilaha vaaki va le Gibiyoni va endleke xinakulobye ni Vaisraele hakona, ni leswaku va le xikarhi ka vona.
Kutani Adoni-Sedeke a sungula ku chava swinene hikuva Gibiyoni a wu ri muti lowukulu ngopfu; a wu fana ni miti yin'wana leyi a yi ri mintsindza. Muti lowu a wu kurile ku tlula muti wa Ayi, wu tlhela wu va ni vavanuna va matimba.
Kavaloko Adoni-Sedeke hosi ya Yerusalema a rhuma vanhu va ya eka Hohamu hosi ya Hebroni, ni le ka Piramu hosi ya Yaramutu, ni le ka Yafiya hosi ya Lakixi, ni le ka Debiri hosi ya Egiloni, va ya ku ka vona
Tanani haleno mi ta ndzi pfuna ku herisa vaaki va muti wa Gibiyoni hikuva va endlile xinakulobye na Yoxuwa ni Vaisraele.
Hiloko tihosi leta ntlhanu ta Vaamori, yi nga hosi ya Yerusalema, ni hosi ya Hebroni, ni hosi ya Yaramutu, ni hosi ya Lakixi, ni hosi ya Egiloni, ti hlengeletana ti yima swin'we; kutani ti tlhandluka ni mavuthu ya tona hinkwawo ti ya gova ti rhendzela muti wa Gibiyoni, ti lava ku wu hlasela.
Kutani vavanuna va Gibiyoni va rhuma vanhu va ya eka Yoxuwa emixaxeni le Giligala va fika va ku ka yena: U nga hi cukumeti hina malandza ya wena; tlhandluka u ta haleno hi ku hatlisa u ta hi lamulela, u hi pfuna, hikuva tihosi ta Vaamori hinkwato leti tshamaka emagangeni ti hlengeletanile ti ta lwa na hina.
Hiloko Yoxuwa a tlhandluka a suka Giligala a ri ni masocha hinkwawo ni tinhenha hinkwato ta matimba.
Kutani HOSI Xikwembu xi ku ka Yoxuwa: U nga va chavi, hikuva ndzi va nyiketile emavokweni ya wena; ku hava ni un'we wa vona loyi a nga ta yima emahlweni ka wena.
Yoxuwa ú fambile vusiku hinkwabyo ku suka eGiligala, kutani a fika a humelela laha a va ri kona, va nga ehleketanga nchumu.
Kutani HOSI Xikwembu xi hlanganisa Vaamori tinhloko loko va vona Vaisraele. Hiloko Vaisraele va dlayetela Vaamori lavo tala eGibiyoni va va hlongorisa hi ndlela leyi taka hi le xiphandzeni xa Beta-Horoni, va va hlasela ku ya fika le Azeka ni le Makeda.
Loko va rhelela exiphandzeni xa Beta-Horoni va ri karhi va tsutsuma va chava Vaisraele, HOSI Xikwembu xi va wisela xihangu lexikulu ku kondza va ya fika le Azeke, xi ri karhi xi va dlaya. Lava va nga fa hi xihangu a va tele ku tlula lava vavanuna va Israele va va dlayeke hi fumu.
Siku ro fana ni leri, a ri nga si tshama ri va kona, leri HOSI Xikwembu xi nga yingisa rito ra munhu. HOSI Xikwembu xi va lwerile Vaisraele!
Kutani Yoxuwa ni Vaisraele hinkwavo va tlhelela emixaxeni eGiligala.
Tihosi leti ta ntlhanu ti tsutsumile ti ya tumbela ebakweni, eMakeda.
Kutani van'wana va ya tivisa Yoxuwa va ku: Tihosi leta ntlhanu ti kumekile, ti tumberile ebakweni, eMakeda.
Yoxuwa a ku ka vona: Khunguluxani maribye lamakulu mi pfala bako ha wona, mi tlhela mi veka vavanuna va rindza tihosi leti.
Kambe n'wina mi nga yi mi ya tshama kona; hlongorisani valala va n'wina mi ta hi le ndzhaku ka vona. Mi nga tshuki mi va tshika va nghena emitini ya vona, hikuva HOSI Xikwembu xa n'wina xi va nyiketile emavokweni ya n'wina.
Yoxuwa ni vavanuna va Israele va dlayeterile vanhu lavo tala swinene eku hlaseleni lokukulu loku. Kutani loko masalelwa ya vona ma ngheneterile emakhokholweni
Vaisraele hinkwavo va tlhelerile eka Yoxuwa emixaxeni le Makeda, va hlayisekile. A ku nga ri na munhu etikweni loyi a a vulavula swo biha hi Vaisraele.
Kutani Yoxuwa a ku: Pfulani nyangwa ya bako, mi humesa tihosi leta ntlhanu mi ti tisa haleno ka mina.
Hiloko va endla tano: Va humesa tihosi leta ntlhanu, va ti yisa eka Yoxuwa, yi nga hosi ya Yerusalema, ni hosi ya Hebroni, ni hosi ya Yaramutu, ni hosi ya Lakixi, ni hosi ya Egiloni.
Loko va yisile tihosi leti eka Yoxuwa, yena a vitana vavanuna va Israele hinkwavo, kutani a byela varhangeri va masocha lawa a a fambile na wona a ku: Tshinelani ekusuhi mi kandziya tihosi leti etinhan'wini. Hiloko va tshinela kusuhi va kandziya tihosi etinhan'wini.
Kutani Yoxuwa a ku ka vona: Mi nga chavi nchumu, naswona mi nga heli matimba; tiyani, mi va ni xivindzi, hikuva HOSI Xikwembu xa n'wina xi ta endlisa sweswo eka valala va n'wina lava mi lwaka na vona.
Endzhaku ka sweswo, Yoxuwa a ba tihosi leti a ti dlaya, a ya ti hayeka emirhini ya ntlhanu. Ti tshamile emirhini dyambu ri kondza ri pela.
Kutani nimadyambu Yoxuwa a lerisa vanhu leswaku va ya hawula mintsumbu ya tona, va ya yi hoxa ebakweni leri a ti tumberile eka rona, kutani va veka maribye lamakulu enyangweni ya bako. Maribye lawa, ma ha ri kona ni namuntlha.
Hi siku rero, Yoxuwa a ya hlasela muti wa Makeda, a wu teka a dlaya na hosi ya wona hi fumu. Kutani a herisa vaaki va wona hinkwavo, a nga siyi na un'we wa mhamba. Hosi ya muti wa Makeda ú yi endlile leswi a endleke swona hosi ya muti wa Yeriko.
Kutani Yoxuwa ni Vaisraele hinkwavo va hundzela emahlweni, va suka emutini wa Makeda, va kongoma emutini wa Libina, va fika va wu hlasela.
Hiloko HOSI Xikwembu xi nyiketa muti lowu ni hosi ya wona emavokweni ya Vaisraele; kutani va wu hlasela hi fumu, va dlayetela vaaki va wona hinkwavo, va nga siyi na un'we wa mhamba. Hosi ya muti lowu, va yi endlile leswi va endleke swona hosi ya muti wa Yeriko.
Kutani Yoxuwa ni Vaisraele hinkwavo va hundzela emahlweni, va suka emutini wa Libina, va kongoma emutini wa Lakixi, va fika va wu rhendzela, va wu hlasela.
Hiloko HOSI Xikwembu xi nyiketa muti wa Lakixi emavokweni ya Vaisraele, kutani va wu teka hi siku ra vumbirhi, va dlayetela vaaki va wona hinkwavo hi fumu ku fana na leswi muti wa Libina va wu endleke swona.
Kutani hosi ya muti wa Gezere yi tlhandluka yi ya pfuna vaaki va muti wa Lakixi, kambe Yoxuwa a yi dlaya ni vanhu va yona hinkwavo, ku nga sali na un'we wa mhamba.
Kutani Yoxuwa ni Vaisraele hinkwavo va suka eLakixi va hundzela emahlweni, va kongoma emutini wa Egiloni, va fika va wu rhendzela, va wu hlasela
va wu teka hi siku rero; va dlayetela vaaki va wona hi fumu ku nga sali na un'we; va wu herisa ku fana na leswi muti wa Lakixi va wu endleke swona.
Kutani Yoxuwa a tlhandluka ni Vaisraele hinkwavo, va suka emutini wa Egiloni, va kongoma emutini wa Hebroni, va fika va wu hlasela
va wu teka; va dlayetela vaaki va wona hi fumu, va dlaya ni hosi ya wona, va herisa ni swimitana swa wona va nga siyi munhu eka swona, ku fana ni leswi muti wa Egiloni va wu endleke swona; va herisa vaaki va wona ku nga sali na un'we wa mhamba.
Kutani Yoxuwa ni Vaisraele hinkwavo va hundzuluka va kongoma emutini wa Debiri, va fika va wu hlasela
va wu teka; va teka ni hosi ya wona ni swimitana swa wona hinkwaswo. Va dlayetela vaaki va muti hinkwavo hi fumu ku nga sali na un'we wa mhamba. Va endlile muti wa Debiri ni hosi ya wona leswi va swi endleke muti wa Hebroni, ni wa Lakixi ni hosi ya wona.
Hi ndlela leyi, Yoxuwa a hlula tiko hinkwaro, ku nga tindhawu ta le magangeni ni ta le dzongeni, ni le timbaleni ni le minkoveni, a hlula tihosi ta kona hinkwato. Yoxuwa a nga siyanga na un'we wa vona, ú herisile hinkwaswo leswi hanyaka, hilaha HOSI Xikwembu xa Israele xi leriseke hakona.
Kutani Yoxuwa a hlasela ku sukela eKadexe-Bariniya ku ya fika eGaza, a hlasela ni tiko hinkwaro ra Goxeni ku ya fika eGibiyoni.
Yoxuwa ú kotile ku teka matiko lawa hinkwawo ni tihosi ta wona hi nkarhi wun'we hikuva HOSI Xikwembu xa Israele a xi lwela Vaisraele.
Kutani Yoxuwa ni Vaisraele hinkwavo va tlhelela emixaxeni eGiligala.
Loko timhaka leti ti fika etindleveni ta Yabini hosi ya Hasoro, a rhuma vanhu va ya tivisa Yobabu hosi ya Madona; a va rhuma ni le ka hosi ya Ximroni, ni le ka hosi ya Akixafa
ni le ka tihosi leti a ti tshama emagangeni hi tlhelo ra le n'walungwini, ni leti a ti tshama eka Nkova wa Yordani, hi tlhelo ra le dzongeni ra Lwandle ra Galeliya, ni leti a ti tshama etimbaleni, ni leti a ti tshama exifundzheni xa Dori hi tlhelo ra vupeladyambu.
A va rhuma ni le ka Vakanana lava a va tshama evuxeni ni le vupeladyambu; ni le ka Vaamori, ni Vahiti, ni Vaperesi, ni Vayebusi lava a va tshama emagangeni, ni le ka Vahivhi lava a va tshama ehansi ka ntshava ya Hermoni etikweni ra Mispa.
Kutani tihosi leti ti huma ti ri ni masocha ya tona hinkwawo, lawa a ma endla vandla lerikulu; ntsengo wa wona a wu tele kukota sava eribuweni ra lwandle; a va ri ni tihanci leto tala ni makalichi.
Hiloko tihosi leti hinkwato ti yima swin'we, ti ya hlengeletana ti gova kusuhi ni tiva ra Meromi, leswaku ti ta lwa ni Vaisraele.
Kutani HOSI Xikwembu xi ku ka Yoxuwa: U nga va chavi, hikuva mundzuku hi nkarhi wo fana ni lowu, ndzi ta va nyiketa emavokweni ya Vaisraele va file; tihanci ta vona u fanele ku ti lamata hi ku ti tsema misiha ya milenge. Makalichi wona u ma hisa hi ndzilo.
Hiloko Yoxuwa ni masocha ya yena va humelela etiveni ra Meromi, va fika va va hlasela va nga ehleketanga nchumu.
Kutani HOSI Xikwembu xi va nyiketa emavokweni ya Vaisraele, va va hlasela, va va hlongorisa ku kondza va ya fika emutini lowukulu wa Sidoni ni le Misrefoto-Mayimi. Hi tlhelo ra le vuxeni, va va hlongorisile ku kondza va ya fika eka Nkova wa Mispa, va va dlayetela ku nga sali na un'we wa mhamba.
Hiloko Yoxuwa a endla hilaha HOSI Xikwembu xi n'wi leriseke hakona: A lamata tihanci ta vona hi ku ti tsema misiha ya milenge, a tlhela a hisa makalichi ya vona hi ndzilo.
Hi nkarhi wolowo, Yoxuwa a hundzuluka a kongoma emutini wa Hasoro, a fika a wu teka, a dlaya hosi ya wona hi fumu. (Muti lowu wa Hasoro khale a wu ri ntsindza wa mimfumo hinkwayo leyi a yi ri kona.)
Vaisraele va dlayetela hinkwavo lava a va ri kona hi fumu, va va herisa, ku nga sali na xilo na xin'we lexi hanyaka; va tlhela va hisa muti lowu hi ndzilo.
Kutani Yoxuwa a hlasela miti leyi hinkwayo ni tihosi ta yona, a dlayetela vaaki va yona hi fumu, a va herisa hilaha Muxe nandza wa HOSI Xikwembu a leriseke hakona.
Vaisraele a va hisanga na muti na wun'we eka leyi a yi akiwile ehenhla ka marhumbi, ehandle ka muti wa Hasoro lowu Yoxuwa a wu hiseke.
Swifuwo ni swilo hinkwaswo leswi phanghiweke emitini leyi, Vaisraele va titekerile swona. Kambe vanhu vona va va dlayeterile hi fumu, va va herisa, ku nga sali na xilo na xin'we lexi hanyaka.
Yoxuwa ú endlile hinkwaswo leswi Muxe nandza wa HOSI Xikwembu a n'wi leriseke swona, hilaha Muxe a leriseke hakona hi HOSI Xikwembu. Yoxuwa a nga siyanga na xilo na xin'we.
Hiloko Yoxuwa a teka tiko hinkwaro, ku nga tindhawu ta le magangeni ni ta le dzongeni, ni tiko hinkwaro ra Goxeni ni tindhawu ta le timbaleni, ni ta le ka Nkova wa Yordani, ni ta le magangeni ya tiko ra Israele, ni le timbaleni ta kona
a teka ku sukela ehansi ka ntshava ya Halaka leyi nga kusuhi na Seyira, yi hundza yi ya fika le Baali-Gadi eka Nkova wa Lebanoni, ehansi ka ntshava ya Hermoni. Yoxuwa a khoma tihosi ta kona hinkwato, a ti ba a ti dlaya.
Yoxuwa ú lwile ni tihosi leti nkarhi wo leha swinene.
A ku nga ri na muti na wun'we lowu endleke xinakulobye ni Vaisraele, ehandle ka Vahivhi, vona vaaki va muti wa Gibiyoni; miti leyi hinkwayo Vaisraele va yi kumile hi ku lwa nyimpi.
HOSI Xikwembu hi xona xi nga nonon'hwisa timbilu ta vanhu lava leswaku va ta lwa nyimpi ni Vaisraele. HOSI Xikwembu a xi endlela leswaku vanhu lava va nga tweriwi vusiwana, kambe va herisiwa va nyamalalela makumu hilaha xi leriseke Muxe hakona.
Kutani enkarhini wolowo Yoxuwa a fika a dlayetela va ka Anaka lava a va tshama emagangeni, ni le Hebroni, ni le Debiri, ni le Anabu, ni le magangeni hinkwawo ya tiko ra Yuda, ni le magangeni hinkwawo ya tiko ra Israele; Yoxuwa a va herisa hinkwavo ni miti ya vona.
Etikweni ra Vaisraele a ku salanga na un'we wa va ka Anaka; laha a va selenyana hi le mutini wa Gaza ni wa Gati ni wa Axidodo ntsena.
Hiloko Yoxuwa a teka tiko hinkwaro hilaha HOSI Xikwembu xi leriseke Muxe hakona. Kutani Yoxuwa a ri nyika Vaisraele hi ku ya hi tinyimba ta vona, leswaku yi va ndzhaka ya vona. Kutani ku va ni ku rhula etikweni.
Vaisraele va hlurile tihosi ta tiko leri nga ntsungeni wa nambu wa Yordani hi tlhelo ra le vuxeni, va teka tiko ra tona. Tiko ra kona ri sukela enkoveni wa Arinoni ri ya fika entshaveni ya Hermoni, ri katsa tindhawu hinkwato leti nga eka Nkova wa Yordani, hi tlhelo ra le vuxeni.
Va hlurile Sihoni hosi ya Vaamori, loyi a a tshama eHexiboni, a fuma hafu ya tiko ra Giliyadi ku sukela le Arowere, wu nga muti lowu nga makumu ka Nkova wa Arinoni, ni ku sukela exikarhi ka Nkova wa Arinoni lowu ku ya fika enambyeni wa Yaboko, wona ndzilekana wa tiko ra Vaamori
a fuma ni tindhawu ta le ka Nkova wa Yordani ku ya fika eLwandle ra Galeliya hi tlhelo ra le vuxeni, ni ku ya fika eBeta-Yeximoto, ni ku ya fika eLwandle ra Araba, ri nga Lwandle-ra-ku-fa, ni ku ya fika eswinkobyaneni swa ntshava ya Pisga hi tlhelo ra le dzongeni.
Va hlula na Ogo hosi ya Baxani, un'wana wa masalela ya Refayimi, loyi a a tshama le Axitaroto ni le Edreyi
a fuma ku sukela entshaveni ya Hermoni ni le Saleka, ni tiko hinkwaro ra Baxani ku ya fika endzilekaneni wa Vagexuri ni Vamaakati, ni hafu ya tiko ra Giliyadi ku ya fika endzilekaneni wa Sihoni hosi ya Hexiboni.
Muxe nandza wa HOSI Xikwembu ni Vaisraele hinkwavo va hlurile tihosi leti, kutani Muxe a teka tiko ra kona a ri nyika va ka Rhuveni ni va ka Gadi ni hafu ya va ka Manase, ri va ra vona.
Yoxuwa ni Vaisraele va hlurile tihosi ta tiko leri nga vupeladyambu bya nambu wa Yordani. Tiko ra kona ri sukela eBaali-Gadi eka Nkova wa Lebanoni, ri ya fika entshaveni ya Halaka leyi nga kusuhi na Seyira. Kutani Yoxuwa a teka tiko ra tona a ri nyika Vaisraele hi ku ya hi tinyimba ta vona leswaku ri va ra vona.
Tiko ra kona ri katsa tindhawu ta le magangeni, ni ta le timbaleni, ni ta le ka Nkova wa Yordani ni ta le swinkobyaneni, ni ta le mananga, ni ta le dzongeni, ri nga tiko ra Vahiti, ni Vaamori, ni Vakanana, ni Vaperesi, ni Vahivhi, ni Vayebusi.
Vaisraele va hlurile hosi ya muti wa Yeriko, ni hosi ya muti wa Ayi, lowu nga kusuhi na Betele
ni hosi ya muti wa Yerusalema, ni hosi ya muti wa Hebroni
ni hosi ya muti wa Yaramutu ni hosi ya muti wa Lakixi
ni hosi ya muti wa Egiloni, ni hosi ya muti wa Gezere
ni hosi ya muti wa Debiri, ni hosi ya muti wa Gedere
ni hosi ya muti wa Horma, ni hosi ya muti wa Aradi
ni hosi ya muti wa Libina, ni hosi ya muti wa Adulama
ni hosi ya muti wa Makeda, ni hosi ya muti wa Betele
ni hosi ya muti wa Tapuwaka ni hosi ya muti wa Hefere
ni hosi ya muti wa Afeke, ni hosi ya muti wa Laxaroni
ni hosi ya muti wa Madona, ni hosi ya muti wa Hasoro
ni hosi ya muti wa Ximroni-Meroni, ni hosi ya muti wa Akixafa
ni hosi ya muti wa Taanaka, ni hosi ya muti wa Megido
ni hosi ya muti wa Kadexe, ni hosi ya muti wa Yokoneyama eKarmele
ni hosi ya muti wa Dori exifundzheni xa Dori, ni hosi ya muti wa Goyimi eGaleliya
ni hosi ya muti wa Tirisa. Tihosi hinkwato ka tona a ti ri 31.
Enkarhini lowu, Yoxuwa a a dyuharile swinene. Kutani HOSI Xikwembu xi ku ka yena: U dyuharile ngopfu, kambe ka ha sele tindhawu to tala ta tiko leti mi faneleke ku ti teka ti va ta n'wina.
Tindhawu leti ta ha saleke hi leti: Swifundzha hinkwaswo swa Vafilista, ni swifundzha hinkwaswo swa Vagexuri.
(Ku sukela enkoveni wa Xihoro lowu nga vuxeni bya tiko ra Egipta, ku ya fika endzilekaneni wa Ekroni hi tlhelo ra n'walungu, ndhawu leyi a yi tiviwa yi ri ya Vakanana. A ku ri ni tihosi ta ntlhanu ta Vafilista, ku nga hosi ya Gaza, ni ya Axidodo, ni ya Axikeloni, ni ya Gati, ni ya Ekroni.) Ka ha ri ni swifundzha swa Avhimi
leswi nga dzongeni, ni tiko hinkwaro ra Vakanana, ni ra Meyara leri nga ra Vasidoni, ku ya fika le Afeke endzilekaneni wa Vaamori
ni tiko ra Vagebali, ni ndhawu hinkwayo ya Lebanoni hi tlhelo ra le vuxeni, ku sukela eBaali-Gadi ehansi ka ntshava ya Hermoni, ku ya fika exiphandzeni xa Hamata.
Vaaki hinkwavo va le magangeni ya Lebanoni, ku ya fika eMisrefoto-Mayimi, ku katsa ni Vasidoni, mina ndzi ta va hlongola va suka emahlweni ka Vaisraele. Wena u fanele ku avela Vaisraele tiko leri, yi va ndzhaka ya vona, hilaha ndzi ku leriseke hakona.
Sweswi avela tinyimba leta 9 ni hafu ya va ka Manase etiko leri, yi va ndzhaka ya vona.
Va ka Rhuveni ni va ka Gadi, swin'we ni hafu ya va ka Manase, va kumile ndzhaka ya vona leyi va yi nyikiweke hi Muxe entsungeni wa nambu wa Yordani, hi tlhelo ra le vuxeni. Tindhawu leti Muxe nandza wa HOSI Xikwembu a va nyikeke tona hi leti
Ku sukela le Arowere, eribuweni ra nkova wa Arinoni, ni muti lowu wu nga xikarhi ka nkova, ni rivala hinkwaro ra Medeba ku ya fika eDiboni
ni miti hinkwayo ya Sihoni hosi ya Vaamori, loyi a a fuma ku sukela eHexiboni ku ya fika endzilekaneni wa Vaamori
ni tiko ra Giliyadi, ni xifundzha xa Vagexuri, ni xa Vamaakati, ni ntshava hinkwayo ya Hermoni, ni tiko hinkwaro ra Baxani ku ya fika eSaleka
ri nga tiko hinkwaro ra Ogo loyi a a fuma a ri karhi a tshama le Axitaroto ni le Edreyi (Ogo hi yena ntsena loyi a a sele eka masalela ya Refayimi); vanhu lava, Muxe ú va hlurile, a va hlongola va suka etikweni.
Kambe loko va ri Vagexuri ni Vamaakati, Vaisraele a va va hlongolanga, kutani ni namuntlha va ha tshama exikarhi ka Vaisraele.
Va nyimba ya ka Levhi, Muxe a nga va nyikanga ndzhaka. Magandzelo lawa ma hiseriwaka HOSI Xikwembu xa Israele, hi yona ndzhaka ya vona, hilaha HOSI Xikwembu xi leriseke Muxe hakona.
Kutani Muxe a nyika va ka Rhuveni ndzhaka ya vona hi ku ya hi mindyangu ya vona.
Ndhawu ya vona yi sukela le Arowere, eribuweni ra nkova wa Arinoni, yi katsa ni muti lowu wu nga exikarhi ka nkova, ni rivala hinkwaro kusuhi na Medeba
yi katsa na Hexiboni, ni miti hinkwayo leyi nga rivaleni, wu nga muti wa Diboni, ni wa Bamoto-Baali, ni wa Beta-Baala-Meyoni
ni wa Yahasa, ni wa Kedemoto, ni wa Mefata
ni muti wa Kiriyatayimi, ni wa Sibima, ni wa Sereta-Xahara egangeni ra nkova
ni wa Beta-Peyori, ni maganga ya ntshava ya Pisga, ni muti wa Beta-Yeximoto.
Leyi hi yona miti hinkwayo ya le rivaleni, ni tiko hinkwaro leri fumiwaka hi Sihoni hosi ya Vaamori, loyi a a fuma a ri eHexiboni. Sihoni hi yena loyi Muxe a n'wi hluleke, a hlula ni varhangeri va Vamidiyani, ku nga Evhi, na Rekemu, na Suru, na Huru, na Reba, ti nga tindhuna ta Sihoni leti a ti tshama etikweni leri.
Exikarhi ka lava dlayiweke hi Vaisraele hi fumu a ku ri na Balaama n'wana Beyori yena loyi a a ri mungoma.
Ndzilekana wa va ka Rhuveni a ku ri nambu wa Yordani. Leyi hi yona ndzhaka ya va ka Rhuveni hi ku ya hi mindyangu ya vona ni miti ya vona ni swimitana swa vona.
Muxe ú nyikile ni va ka Gadi ndzhaka ya vona hi ku ya hi mindyangu ya vona.
Tiko ra vona ri katsa tindhawu leti: Yazere, ni miti hinkwayo ya Giliyadi, ni hafu ya tiko ra Vaamoni, ni ku ya fika le Arowere hi tlhelo ra le vuxeni bya Raba
ni ku sukela eHexiboni, ku ya fika eRamati-Misipe ni le Betonimi; ni ku sukela eMahanayimi, ku ya fika etikweni ra Lo-Debara
yi katsa ni nkova wa Beta-Harama, na Beta-Nimra, na Sukoti, na Safoni, ni tiko hinkwaro ra Sihoni hosi ya Hexiboni. Ndzilekana wa vona a wu ri nambu wa Yordani, ku ya fika emakumu ka Lwandle ra Galeliya hi tlhelo ra le vuxeni bya nambu wa Yordani.
Leyi hi yona ndzhaka ya va ka Gadi hi ku ya hi mindyangu ya vona ni miti ya vona ni swimitana swa vona.
Muxe ú nyikile hafu ya nyimba ya va ka Manase ndzhaka ya vona; va nyikiwile hi ku ya hi mindyangu ya vona.
Xifundzha xa vona xi sukela eMahanayimi, xi katsa ni tiko hinkwaro ra Baxani leri fumiwaka hi Ogo, ni miti hinkwayo ya Yayiri yo ringana 60, leyi nga eBaxani
ni hafu ya tiko ra Giliyadi, ni muti wa Axitaroto, ni wa Edreyi, yi nga miti ya Ogo leyi nga eBaxani. Miti leyi yi averiwile hafu ya va ka Makiri, n'wana Manase, hi ku ya hi mindyangu ya vona.
Leyi hi yona ndzhaka leyi Muxe a nga avela Vaisraele erivaleni ra Mowabu, entsungeni wa nambu wa Yordani, hi tlhelo ra le vuxeni bya muti wa Yeriko.
Kambe va ka Levhi, Muxe a nga va nyikanga ndzhaka; HOSI Xikwembu xa Israele hi xona ndzhaka ya vona, hilaha Muxe a va byeleke hakona.
Leyi i ndzhaka leyi Vaisraele va averiweke yona etikweni ra Kanana hi muprista Eliyazara na Yoxuwa n'wana Nuni ni varhangeri va mindyangu ya tinyimba ta Vaisraele.
Ndzhaka ya vona va va averile hi ku tirhisa vuhlolotwana, hilaha HOSI Xikwembu xi leriseke Muxe hakona leswaku a avela tinyimba ta Israele ta 9 ni hafu.
Tinyimba timbirhi ni hafu Muxe ú ti nyikile ndzhaka ya tona entsungeni wa nambu wa Yordani, kambe Valevhi vona a nga va nyikanga ndzhaka.
Va ka Yosefa a va ri ni tinyimba timbirhi, yi nga ya ka Manase ni ya ka Efrayimi. Va ka Levhi, Muxe a nga va tsemelanga xiphemu xa vona etikweni, kambe ú lo va nyika ntsena miti yo tshama eka yona, ni madyelo ya swifuwo swa vona leswikulu ni leswitsongo.
Vaisraele va avile tiko hilaha HOSI Xikwembu xi leriseke Muxe hakona.
Loko va ha ri eGiligala, va nyimba ya ka Yuda va ya eka Yoxuwa; kutani Kalebe n'wana Yefune lowa Mukenizi a ku ka Yoxuwa: Ndza tshemba wa ha tsundzuka leswi HOSI Xikwembu xi leriseke Muxe munhu wa xona eKadexe-Bariniya hi tlhelo ra mina na wena.
Loko Muxe nandza wa HOSI Xikwembu a ndzi rhuma ndzi sukela eKadexe-Bariniya leswaku ndzi ta valanga tiko, a ndzi ri ni malembe ya 40. Leswi ndzi nga tlhela ndzi ya n'wi vikela swona, a wu ri ntiyiso lowu heleleke.
Kambe vamakwerhu lava a ndzi fambile na vona va vuyile va nyamisa vanhu timbilu, kasi mina ndzi tinyiketile ku landza HOSI Xikwembu.
Kutani siku rero Muxe a ndzi tshembisa hi ku hlambanya a ku: ‘Tiko leri u famba-fambeke eka rona, ri ta va ndzhaka ya wena ni vana va wena hilaha ku nga heriki, hikuva wena u tinyiketile ku landza HOSI Xikwembu xa mina.’
Kunene HOSI Xikwembu xi ndzi hlayisile ndzi hanya hilaha xi tshembiseke hakona. Ku sukela loko xi byerile Muxe marito lawa, enkarhini lowu Vaisraele a va ri emananga, swi endla malembe ya 45. Sweswi mina ndzi ni malembe ya 85
kambe ni namuntlha ndza ha tiyile ku fana ni siku leri Muxe a ndzi rhumeke ha rona; ndza ha ri ni matimba yo huma ndzi ya lwa nyimpi ku fana ni le ku sunguleni.
Kutani sweswi, tiko leri ra laha magangeni, leri HOSI Xikwembu xi vulavuleke ha rona, ndzi nyike rona. U swi twile leswaku Vaanaka va tshama eka rona emitini leyikulu ya makhokholo; kumbexana HOSI Xikwembu xi ta va na mina ndzi kota ku va hlongola va suka, hilaha xi vuleke hakona.
Kutani Yoxuwa a katekisa Kalebe n'wana Yefune, a n'wi nyika muti wa Hebroni wu va ndzhaka ya yena.
Hikokwalaho, ni namuntlha muti wa Hebroni wa ha ri ndzhaka ya Kalebe n'wana Yefune lowa Mukenizi, hikuva ú tinyiketile ku landza HOSI Xikwembu xa Israele.
Khale muti lowu wa Hebroni a wu vuriwa Kiriyata-Araba. (Araba a a ri munhu wo xiximeka swinene exikarhi ka Vaanaka.) Kutani ku va ni ku rhula etikweni.
Va ka Yuda va averiwile tindhawu ta vona hi ku ya hi mindyangu ya vona. Tiko ra vona hi tlhelo ra le dzongeni a ri navile ku ya fika endzilekaneni wa tiko ra Edomu, ni ku ya fika emananga ya Sini kwale dzongeni.
Ndzilekana wa vona hi tlhelo leri ra dzonga a wu sukela laha Lwandle-ra-ku-fa ri helelaka kona, ensongeni lowu languteke edzongeni.
Ndzilekana lowu wu famba wu ya ta hi le dzongeni ra xiphandze xa Akrabimi, wu hundza wu ya fika eSini; wu tlhandluka wu ya ta hi le dzongeni ra Kadexe-Bariniya, wu lulama na Hesironi, wu ya fika le Adara, kutani wu jika wu kongoma eKaraka.
Kutani wu tsemakanya wu kongoma le Asimoni, wu hundza wu ya ta hi le ndzilekaneni wa Egipta, wu ya helela elwandle. Lowu hi wona ndzilekana wa va ka Yuda wa le dzongeni.
Lwandle-ra-ku-fa hi rona ri nga ndzilekana wa le vuxeni, ku ya fika laha nambu wa Yordani wu helelaka kona. Ndzilekana wa le n'walungwini wu sukela ensongeni wa laha nambu wa Yordani wu helelaka kona.
Wu famba wu kongoma eBeta-Hogila, wu hundza wu ya ta hi le n'walungwini wa Beta-Araba, wu ya fika eribyeni ra Bohani n'wana Rhuveni.
Kutani ndzilekana wu tlhandluka wu sukela eka Nkova wa Akora wu kongoma eDebiri, hi tlhelo ra n'walungu; wu jika wu kongoma eGiligala, ku langutana ni xiphandze xa Adumimi lexi nga tlhelo ra dzonga ra nkova, kutani wu hundza wu kongoma etiveni ra Eni-Xemexi, wu ya helela le Eni-Rogele.
Kutani wu tlhandluka wu ta hi le ka Nkova wa Bene-Hinomu, hi tlhelo ra le dzongeni ra swintshabyana swa Vayebusi (hileswaku swa Yerusalema), kutani wu kongoma enhlohlorhini ya ntshava leyi langutaneke ni Nkova wa Hinomu, hi tlhelo ra vupeladyambu, laha nkova wa Refayimi wu helelaka kona hi tlhelo ra n'walungu.
Ku suka enhlohlorhini ya ntshava, ndzilekana wu rhelela wu kongoma exihlobyeni xa Nefitowaka; wu suka kona wu kongoma emitini leyi yi nga entshaveni ya Efroni, kutani wu jikela etlhelo ra Baala (hileswaku, Kiriyata-Yeyarimi).
Kutani ndzilekana wu rhendzeleka wu ta hi le vupeladyambu bya Baala, wu kongoma entshaveni ya Seyira, wu tsemakanya wu kongoma eswintshabyaneni swa le n'walungwini swa Yeyarimi (hileswaku Kesaloni), wu rhelela wu kongoma eBeta-Xemexe, wu tsemakanya hi le Timina
ndzilekana wu hundza wu ya ta hi le xintshabyaneni lexi xi nga en'walungwini wa Ekroni. Kutani wu jika wu kongoma eXikeroni, wu hundza wu ya entshaveni ya Baala, wu tsemakanya wu ya fika eYabinele, wu ya helela elwandle.
Ndzilekana hi tlhelo ra vupeladyambu i lwandle ra Mediteraniya ni tindhawu leti nga eribuweni ra rona. Leyi hi yona mindzilekana ya va ka Yuda hi ku ya hi mindyangu ya vona.
Yoxuwa ú endlile hilaha HOSI Xikwembu xi n'wi leriseke hakona: A nyika Kalebe n'wana Yefune xiphemu xa yena exikarhi ka tiko ra va ka Yuda, wu nga muti wa Kiriyata-Araba, hileswaku Hebroni. (Araba a a ri tata wa Anaka.)
Kutani Kalebe a hlongola Vaanaka vanharhu, Xexani, na Ahimani, na Talimayi, va nga vana va Anaka, a va humesa emutini lowu.
Kutani Kalebe a suka eHebroni a ya hlasela muti wa Debiri lowu khale a wu vuriwa muti wa Kiriyata-Sefere.
Kutani Kalebe a ku: Loyi a nga ta hlasela muti wa Kiriyata-Sefere a wu hlula, ndzi ta n'wi nyika Akisa n'wana wa mina leswaku a va nsati wa yena.
Hiloko Otiniele n'wana Kenazi makwavo wa Kalebe a teka muti lowu, kutani Kalebe a n'wi nyika Akisa n'wana wa yena leswaku a va nsati wa yena.
Loko Akisa a hloma, Otiniele a n'wi kucetela leswaku a kombela nsimu eka Kalebe tata wa yena. Hiloko Akisa a xika embhongolweni ya yena, kutani tata wa yena a ku: U lava yini xana?
Akisa a ku ka yena: Ndzi nyike nyiko; leswi u ndzi yiseke etikweni ra le dzongeni, ndzi kombela leswaku u ndzi nyika ni swihlovo swa mati. Kutani Kalebe a n'wi nyika swihlovo leswi nga egangeni ni leswi swi nga enkoveni.
Leyi i ndzhaka ya va ka Yuda hi ku ya hi mindyangu ya vona.
Miti ya va ka Yuda leyi a yi ri emakumu ka tiko hi tlhelo ra le dzongeni kusuhi ni ndzilekana wa tiko ra Edomu hi leyi: Kabiziele, na Edere, na Yaguru
na Kina, na Dimona, na Adada
na Kedexe, na Hasoro, na Yitinana
na Zifi, na Teleme, na Beyaloto
na Hasoro-Hadata, na Keriyoti-Hesironi (hileswaku Hasoro)
na Amama, na Xema, na Molada
na Hasari-Gada, na Heximoni, na Beta-Pelete
na Hasari-Xuwala, na Berexeba, na Biziyotiya
na Baala, na Iyimi, na Esemu
na Elitolada, na Kesili, na Horma
na Sikilaga, na Madimana, na Sanisana
na Lebawoto, na Xilehimi, na Ayini, na Rimoni: Miti hinkwayo ni swimitana swa yona i 29.
Miti yi leyi nga etimbaleni hi leyi: Exitawulu, na Sora, na Axina
na Zanowaka, na Eni-Ganimi, na Tapuwaka, na Enama
na Yaramutu, na Adulama, na Soko, na Azeka
na Xaarayimi, na Aditayimi, na Gedera, na Gederotayimi: Miti ni swimitana swa yona i 14.
Miti yin'wana hi leyi: Sanani, na Hadaxa, na Migidali-Gadi
na Dileyani, na Mispe, na Yokitele
na Lakixi, na Bosikata, na Egiloni
na Kaboni, na Lahimasi, na Kitilixi
na Gederoti, na Beta-Dagoni, na Naama, na Makeda; Miti ni swimitana swa yona i 16.
Miti yin'wana hi leyi: Libina, na Etere, na Axani
na Yifita, na Axina, na Nesibi
na Keyila, na Akizibi, na Marexa: Miti ni swimitana swa yona i 9.
A ku ri ni muti wa Ekroni ni swimitana swa wona
ni miti hinkwayo leyi nga kusuhi na Axidodo ni swimitana swa yona ku sukela le Ekroni, ku ya etlhelo ra lwandle.
A ku ri ni muti wa Axidodo ni wa Gaza, ni miti ni swimitana swa yona. Miti leyi a yi katsa tindhawu leti ti fikaka endzilekaneni wa Egipta ni le lwandle ra Mediteraniya ni tindhawu leti nga eribuweni ra lwandle leri.
Emagangeni a ku ri ni miti leyi: Xamiri, na Yatiri, na Soko
na Dana, na Kiriyata-Sana (hileswaku Debiri)
na Anabu, na Exitemoka, na Animi
na Goxeni, na Holoni, na Gilo: Miti ni swimitana swa yona i 11.
Miti yin'wana hi leyi: Araba, na Duma, na Exana
na Yanimi, na Beta-Tapuwaka, na Afeka
na Humuta, na Kiriyata-Araba (hileswaku Hebroni), na Siyori: Miti ni swimitana swa yona i 9.
Miti yin'wana hi leyi: Mawoni, na Karmele, na Zifi, na Yuta
na Yizriele, na Yokideyama, na Zanowaka
na Kayini, na Gibeya, na Timina: Miti ni swimitana swa yona i 10.
Miti yin'wana hi leyi: Halahula, na Beta-Suru, na Gedori
na Marati, na Beta-Anoto, na Elitekona: Miti ni swimitana swa yona i 6.
Miti yin'wana hi leyi: Kiriyata-Baala (hileswaku Kiriyata-Yeyarimi), na Raba: Miti ni swimitana swa yona i 2.
Emananga a ku ri ni miti leyi: Beta-Araba, na Midini, na Sekaka
na Nibixani, na Iri-Melaka (hileswaku Muti-wa-Munyu), na Eni-Gedi: Miti ni swimitana i 6.
Va ka Yuda a va swi kotanga ku hlongola Vayebusi lava a va tshama eYerusalema, kutani ni namuntlha Vayebusi va ha tshama swin'we ni va ka Yuda eYerusalema.
Ndzilekana wa tiko leri va ka Yosefa va averiweke rona wu sukela enambyeni wa Yordani, kusuhi ni muti wa Yeriko, hi tlhelo ra le vuxeni bya swihlovo swa Yeriko, wu kongoma emananga. Ndzilekana lowu wu tlhandluka wu sukela eYeriko wu ya ta hi le magangeni, wu famba ku ya fika eBetele.
Ku suka eBetele, wu famba ku ya fika eLuzi, wu tsemakanya hi le Ataroti, yi nga ndhawu ya Vaaraki
kutani wu rhelela wu ya endhawini ya Vayafeleti evupeladyambu, wu famba wu ya emutini wa Beta-Horoni-wa-le-nkoveni, kutani wu hundza wu ya eGezere, wu ya helela elwandle.
Va ka Yosefa, va nga va nyimba ya ka Manase ni va nyimba ya ka Efrayimi, va kumile ndzhaka ya vona.
Tindhawu ta va ka Efrayimi hi ku ya hi mindyangu ya vona hi leti: Evuxeni ndzilekana wa ndhawu leyi va ka Efrayimi va averiweke yona wu sukela le Ataroti-Adara, wu famba wu ya fika emutini wa Beta-Horoni-wa-le-gangeni.
Ku suka kona, ndzilekana wu kongoma elwandle. En'walungwini, ndzilekana i muti wa Mikimeta, kutani wu jika wu kongoma eTaana-Xilo evuxeni, wu hundza hi le vuxeni bya Yanowaka.
Ku suka eYanowaka wu rhelela wu kongoma le Ataroti ni le Naara, wu hundza hi le Yeriko, wu ya helela enambyeni wa Yordani.
Ku suka eTapuwaka, ndzilekana wu kongoma exinkobyaneni xa Kana evupeladyambu, wu ya helela elwandle. Leyi hi yona ndzhaka ya va ka Efrayimi hi ku ya hi mindyangu ya vona.
Tlhandlakambirhi, ku ni miti yin'wana leyi hlawuriweke exikarhi ka ndzhaka ya va ka Manase. Miti leyi hinkwayo yi nyikiwile va ka Efrayimi, ni swimitana swa yona.
Hambiswiritano, va ka Efrayimi a va hlongolanga Vakanana lava a va tshama eGezere, kutani ni namuntlha Vakanana va ha tshama exikarhi ka va ka Efrayimi, kambe va hundzukile mahlonga lama tirhaka mintirho leyo tika.
Kutani va ka Manase mativula ya Yosefa va averiwa tiko ra vona. Makiri mativula ya Manase ú averiwile tiko ra Giliyadi ni ra Baxani, hikuva a a ri nghwazi.
Va ka Manase lavan'wana, va averiwile ndzhaka ya vona hi ku ya hi mindyangu ya vona, yi nga leyi: Ndyangu wa ka Abiezere, ni wa ka Heleke, ni wa ka Asiriele, ni wa ka Xikeme, ni wa ka Hefere, ni wa ka Xemida. Lava hi vona vatukulu va xinuna va Manase n'wana Yosefa hi ku ya hi mindyangu ya vona.
Selofihada n'wana Hefere wa Giliyadi, wa Makiri, wa Manase, a a nga ri na vana va xinuna, kambe a a ri ni vana va xisati ntsena, va nga lava: Mahela, na Nowa, na Hogila, na Milika, na Tirisa.
Siku rin'wana va ya byela muprista Eliyazara na Yoxuwa n'wana Nuni ni varhangeri, va ku: HOSI Xikwembu xi lerisile Muxe leswaku a hi nyika ndzhaka ya hina exikarhi ka va ka hina. Kutani va nyikiwa ndzhaka ya vona exikarhi ka va ka vona, hilaha HOSI Xikwembu xi leriseke hakona.
Kutani va ka Manase va nyikiwa tindhawu ta 10, ehandle ka tiko ra Giliyadi na Baxani leri nga ntsungeni wa nambu wa Yordani
hikuva vatukulu va Manase va xisati va kumile ndzhaka ya vona exikarhi ka vatukulu va yena va xinuna. Tiko ra Giliyadi ri averiwile va ka Manase lavan'wana.
Tiko ra va ka Manase ri navile ku sukela le Axere, ri ya fika emutini wa Mikimeta lowu nga evuxeni bya Xikeme. Kutani ndzilekana wu kongoma eYabixi-Eni-Tapuwaka.
Tiko ra Tapuwaka i ra va ka Manase, kambe muti wa Tapuwaka lowu nga ndzilekaneni wa tiko ra va ka Manase, i wa va ka Efrayimi.
Kutani ndzilekana wu rhelela wu kongoma exinkobyaneni xa Kana. Miti leyi nga dzongeni ra xinkobyana, exikarhi ka miti ya va ka Manase, i ya va ka Efrayimi. Ndzilekana wa tiko ra va ka Manase wu ya emahlweni wu kongoma tlhelo ra n'walungu ra xinkobyana, wu ya helela elwandle.
Tiko leri nga dzongeni i ra va ka Efrayimi, kasi leri nga n'walungwini i ra va ka Manase. Ndzilekana wa kona i lwandle. Hi tlhelo ra n'walungu ndzilekana wu fika le Asere, kasi hi tlhelo ra le vuxeni ndzilekana wu fika le Isakara.
Etikweni ra Isakara ni ra Asere, va ka Manase va ni muti wa Beta-Xeyani, ni swimitana swa wona, na muti wa Yibileyamu ni swimitana swa wona, na muti wa Dori ni swimitana swa wona, na muti wa Taanaka ni swimitana swa wona, na muti wa Megido ni swimitana swa wona. Ndhawu ya vunharhu i xifundzha xa Dori.
Vakanana a va sukanga, kambe va tshamile emitini leyi, hikuva va ka Manase a va swi kotanga ku va tekela yona.
Hambiloko Vaisraele va hlurile Vakanana, a va va hlongolanga etikweni, kambe va va rhwexile mintirho leyo tika.
Va nyimba ya ka Yosefa va ya eka Yoxuwa va fika va ku: Hikwalaho ka yini u hi nyika xindhawana xitsongo leswaku xi va ndzhaka ya hina xana? Hina hi tele, hikuva HOSI Xikwembu xi hi katekisile.
Kutani Yoxuwa a ku ka vona: Loko mi tele, tlhandlukani mi ya exihlahleni, mi fika mi titshetshela ndhawu etikweni ra va Vaperesi ni Varefayimi, hikuva tiko ra le magangeni ya Efrayimi i ritsongo, a ri mi ringani.
Va nyimba ya ka Yosefa va ku: Tiko leri nga emagangeni i ritsongo, kambe naswona, Vakanana hinkwavo lava tshamaka erivaleni va ni makalichi ya nsimbhi, hinkwavo lava tshamaka emutini wa Beta-Xeyani ni le swimitaneni swa wona, ni lava nga eka Nkova wa Yizriele.
Kutani Yoxuwa a byela va ka Yosefa, va nga va ka Efrayimi ni va ka Manase, a ku: Mi tele ngopfu, mi tlhela mi va ni matimba swinene, a mi fanelanga ku va ni xiphemu xin'we ntsena xa tiko.
Tiko ra le magangeni ri ta va ra n'wina, hambileswi ri nga ni swihlahla; mi ta ri tshetsha, ri basa, mi ri teka ri va ra n'wina ku ya fika emakumu ka rona. Mi ta hlongola Vakanana va suka etikweni leri, hambileswi va nga ni makalichi ya nsimbhi, va tlhela va tiya swinene.
Loko Vaisraele va tekile tiko hinkwaro ra Kanana, ntshungu hinkwawo wu hlengeletana eXilo wu dzima Ntsonga lowo Hlawuleka.
Exikarhi ka Vaisraele a ka ha sele tinyimba ta 7 leti a ti nga si averiwa ndzhaka ya tona.
Kutani Yoxuwa a ku ka Vaisraele: Xana ma ha yimela yini, leswi mi tshikaka ku nghena mi teka tiko leri HOSI Xikwembu xa vatata wa n'wina xi mi nyikeke rona xana?
Ndzi hlawuleleni vavanuna vanharhu enyimbeni yin'wana ni yin'wana, lava ndzi nga ta va rhuma va ya rhendzeleka ni tiko hinkwaro va ri karhi va tsala-tsala tindhawu leti va navelaka leswaku ti va ndzhaka ya vona; kutani va ta tlhela va vuya haleno ka mina.
Va ta avanyisa tiko hi swiphemu swa 7; va ka Yuda va ta ya emahlweni va tshama endhawini ya vona ya le dzongeni, ni va ka Yosefa endhawini ya vona ya le n'walungwini.
Kutani n'wina mi ta tsala tinhlamuselo ta swiphemu leswi swa 7, mi ndzi tisela leswi mi swi tsaleke. Mina ndzi ta mi vutisela timhaka eka HOSI Xikwembu xa hina hi ku tirhisa vuhlolotwana.
Loko va ri va ka Levhi, vona a va nga averiwi ndzhaka exikarhi ka n'wina. Vuprista bya HOSI Xikwembu hi yona ndzhaka ya vona. Va ka Gadi ni va ka Rhuveni ni hafu ya va nyimba ya ka Manase, vona va kumile ndzhaka ya vona entsungeni wa nambu wa Yordani evuxeni, leyi va nyikiweke yona hi Muxe nandza wa HOSI Xikwembu.
Loko vavanuna lava a va fanele ku ya tsala-tsala tindhawu ta tiko va lava ku famba, Yoxuwa a va lerisa a ku: Mi rhendzeleka ni tiko hinkwaro mi ri karhi mi tsala-tsala tindhawu ta rona, kutani mi tlhela mi vuya haleno ka mina. Mina ndzi ta mi vutisela timhaka eka HOSI Xikwembu kwala Xilo hi ku tirhisa vuhlolotwana.
Kutani vavanuna lava va khoma ndlela va ya rhendzeleka ni tiko hinkwaro va ri karhi va tsala tindhawu ta tiko ra kona ebukwini, va ri avanyisa hi swiphemu swa 7, hi ku ya hi miti ya rona; kutani va tlhelela eka Yoxuwa emixaxeni le Xilo.
Yoxuwa a va vutisela timhaka eka HOSI Xikwembu hi ku tirhisa vuhlolotwana eXilo; kutani a avela Vaisraele tiko, nyimba yin'wana ni yin'wana yi kuma xiphemu xa yona.
Kutani ku huma xiphemu lexi averiweke va ka Benjamini hi ku ya hi mindyangu ya vona, yi nga ndhawu leyi yi nga xikarhi ka nyimba ya ka Yuda ni nyimba ya ka Yosefa.
En'walungwini ndzilekana wa va ka Benjamini wu sukela enambyeni wa Yordani, kutani wu tlhandluka wu kongoma exintshabyaneni lexi nga en'walungwini wa Yeriko, wu ya emahlweni wu tsemakanya hi le magangeni wu kongoma evupeladyambu wu ya helela emananga ya Beta-Avene.
Ku suka kona ndzilekana wu kongoma edzongeni etlhelo ra Luzi, wu ya ta hi le xintshabyaneni xa Luzi (hileswaku Betele), kutani wu rhelela wu kongoma le Ataroti-Adara ehenhla ka ntshava leyi yi nga edzongeni ra muti wa Beta-Horoni-wa-le-nkoveni.
Kutani ndzilekana wu jika wu kongoma etlhelo rin'wana, wu ta hi le vupeladyambu bya ntshava leyi langutaneke na Beta-Horoni, wu kongoma edzongeni, wu ya helela eKiriyata-Baala (hileswaku Kiriyata-Yeyarimi), wu nga muti wa va ka Yuda. Lowu hi wona ndzilekana wa le vupeladyambu.
Edzongeni ndzilekana wu sukela emakumu ka muti wa Kiriyata-Yeyarimi, wu famba wu kongoma le Efroni, wu ya fika eswihlobyeni swa Nefitowaka.
Kutani wu rhelela wu ya ta hi le hansi ka ntshava leyi langutaneke ni Nkova wa Bene-Hinomu, emakumu ka Nkova wa Refayimi hi tlhelo ra le n'walungwini, wu ya emahlweni wu ya ta hi le ka Nkova wa Hinomu edzongeni ra xintshabyana xa Vayebusi, wu kondza wu ya fika le Eni-Rogele.
Kutani ndzilekana wu jika wu kongoma etlhelo ra le n'walungwini, wu famba wu ya le Eni-Xemexi. Ku suka kona wu famba wu ya eGeliloto, ku langutana ni xiphandze xa Adumimi, wu rhelela wu kongoma eribyeni ra Bohani n'wana Rhuveni.
Ndzilekana wu hundza wu ya ta hi le n'walungwini wa xintshabyana xa Beta-Araba, wu rhelela wu kongoma le Araba.
Kutani wu hundza wu ya ta hi le n'walungwini wa xintshabyana xa Beta-Hogila, wu ya helela ensongeni wa Lwandle-ra-ku-fa, lowu wu nga en'walungwini, laha nambu wa Yordani wu helelaka kona edzongeni. Lowu hi wona ndzilekana wa le dzongeni.
Evuxeni nambu wa Yordani hi wona ndzilekana wa kona. Leyi hi yona mindzilekana hinkwayo ya ndzhaka ya va ka Benjamini hi ku ya hi mindyangu ya vona.
Miti ya va nyimba ya ka Benjamini hi ku ya hi mindyangu ya vona hi leyi: Yeriko, na Beta-Hogila, na Emeke-Kesisi
na Beta-Araba, na Semarayimi, na Betele
na Avhimi, na Para, na Ofira
na Kefara-Amonayi, na Ofini, na Geba. Miti ni swimitana swa yona i 12.
Miti yin'wana hi leyi: Gibiyoni, na Rhama, na Beroto
na Mispe, na Kefira, na Moza
na Rekemu, na Yiripele, na Tarala
na Sela, na Hayelefe, na Yebusi (hileswaku Yerusalema), na Gibeya, na Kiriyata-Yeyarimi. Miti ni swimitana swa yona i 14. Leyi hi yona ndzhaka ya va ka Benjamini hi ku ya hi mindyangu ya vona.
Kutani ku huma xiphemu xa vumbirhi lexi averiweke va ka Simiyoni hi ku ya hi mindyangu ya vona. Ndzhaka ya vona a yi ri xikarhi ka ndzhaka ya va ka Yuda.
Ndzhaka ya vona yi katsa miti leyi: Berexeba, na Xeba, na Molada
na Hasari-Xuwala, na Bala, na Esemu
na Elitolada, na Betuli, na Horma
na Sikilaga, na Beta-Marikaboto, na Hasari-Susa
na Beta-Lebawoto, na Xaruheni. Miti ni swimitana swa yona i 13.
Miti yin'wana hi leyi: Ayini, na Rimoni, na Etere, na Axani. Miti ni swimitana swa yona i mune.
Ku katsiwa ni swimitana hinkwaswo leswi rhendzeleke miti leyi ku ya fika eBaalata-Bere, wu nga muti wa Rhama lowu wu nga edzongeni. Leyi hi yona ndzhaka ya va ka Simiyoni hi ku ya hi mindyangu ya vona.
Ndzhaka leyi yi averiweke va ka Simiyoni a xi ri xiphemu xa tiko ra va ka Yuda, hikuva va ka Yuda a va averiwile xiphemu lexikulu; kutani xiphemu xin'wana xa tiko leri a ri ri ra va ka Yuda xi nyikiwile va ka Simiyoni.
Kutani ku huma xiphemu xa vunharhu lexi averiweke va ka Zebuloni, hi ku ya hi mindyangu ya vona. Ndhawu leyi yi nga ndzhaka ya vona yi famba ku ya fika eSaridi.
Kutani ndzilekana wa kona wu tlhandluka wu kongoma evupeladyambu etlhelo ra Mariyala wu hundza hi le Dabexeti, wu ya fika exinkobyaneni lexi xi nga evuxeni bya Yokineyama.
Ku suka eSaridi ndzilekana wu jika wu kongoma endzilekaneni wa Kisiloti-Taboro, hi tlhelo ra le vuxeni, wu hundza wu ya eDaberata, kutani wu ya fika eYafiti.
Ku suka kona, wu kongoma evuxeni eGati-Hefere ni le Eti-Kasini, wu hundza wu ya fika eRimoni, wu jika wu kongoma eNeya.
Hi tlhelo ra le n'walungwini, ndzilekana wu jikela eHanatoni wu ya helela eka Nkova wa Yifita-Eli.
Ndzilekana wu katsa ni miti leyi: Katati, na Nahalala, na Ximroni, na Yidala, na Betlehema. Miti ni swimitana swa yona i 12.
Miti leyi ni swimitana swa yona hi yona ndzhaka ya va ka Zebuloni hi ku ya hi mindyangu ya vona.
Kutani ku huma xiphemu xa vumune lexi xi averiweke va ka Isakara hi ku ya hi mindyangu ya vona.
Tiko ra vona ri katsa miti leyi: Yizriele, na Kesuloto, na Xuneme
na Hafarayimi, na Xiyoni, na Anaharati
na Rabiti, na Kixiyoni, na Ebeze
na Remete, na Eni-Ganimi, na Eni-Hada, na Beta-Pasese.
Ndzilekana wu katsa ni tindhawu leti: Taboro, na Xahasuma, na Beta-Xemexe, kutani wu ya helela enambyeni wa Yordani. Miti ni swimitana swa yona i 16.
Miti leyi ni swimitana swa yona hi yona ndzhaka ya va ka Isakara hi ku ya hi mindyangu ya vona.
Kutani ku huma xiphemu xa vuntlhanu lexi xi averiweke va ka Asere hi ku ya hi mindyangu ya vona.
Tiko ra vona ri katsa miti leyi: Helikati, na Hali, na Beteni, na Akixafa
na Alameleke, na Amadi, na Mixala. Hi tlhelo ra vupeladyambu ndzilekana wu hundza hi le Karmele na le Xihoro-Libinata.
Kutani wu jika wu kongoma eBeta-Dagoni evuxeni, wu hundza hi le Zebuloni ni le ka Nkova wa Yifita-Eli, wu kongoma en'walungwini eBeta-Emeke na Neyiele, wu ya emahlweni wu ya ta hi le Kabulu
ni le Ebrona, ni le Rehobo, ni le Hamoni, ni le Kana, wu ya fika ni le Sidoni lonkulu.
Kutani ndzilekana wu jika wu kongoma eRhama, wu fika ekhokholweni ra Tiri wu jika wu kongoma eHosa, wu ya helela elwandle. Ndzilekana wu katsa ni miti leyi: Mahalabu, na Akizibi
na Uma, na Afeke, na Rehobo. Miti ni swimitana swa yona i 22.
Miti leyi ni swimitana swa yona hi yona ndzhaka ya va ka Asere hi ku ya hi mindyangu ya vona.
Kutani ku huma xiphemu xa vu-6 lexi xi averiweke va ka Neftali hi ku ya hi mindyangu ya vona.
Ndzilekana wa tiko ra vona wu sukela eHelefa wu ya ta hi le nkuhlwini lowu nga Saananimi, ni le Adaminekeba, ni le Yabinele, ni le Lakumi, wu ya helela enambyeni wa Yordani.
Kutani ndzilekana wu jika wu kongoma le Azinoto-Tabori evupeladyambu. Ku suka kona wu kongoma eHukoko, wu ya hundza hi le dzongeni ra Zebuloni, ni le vupeladyambu bya Asere, wu ya ta hi le Yordani evuxeni bya Yuda.
Miti ya makhokholo hi leyi: Sidimi, na Sere, na Hamata, na Rakata, na Kinereta
na Adama, na Rhama, na Hasoro
na Kedexe, na Edreyi, na Eni-Hasori
na Yironi, na Migidali-Ele, na Horeme, na Beta-Anati, na Beta-Xemexe. Miti ni swimitana swa yona i 19.
Miti leyi ni swimitana swa yona hi yona ndzhaka ya va ka Neftali hi ku ya hi mindyangu ya vona.
Kutani ku huma xiphemu xa vu-7 lexi averiweke va ka Dani hi ku ya hi mindyangu ya vona.
Tiko leri ri nga ndzhaka ya vona ri katsa miti leyi: Sora, na Exitawulu, na Yiri-Xemexe
na Xaalabini, na Ayaloni, na Yitila
na Elone, na Timina, na Ekroni
na Elteke, na Gibetoni, na Baalata
na Yehudi, na Bene-Beraka, na Gati-Rimoni
na Me-Yarikona, na Rakoni, ni ndhawu leyi langutaneke ni muti wa Yopa.
Loko va ka Dani va tsandzekile ku teka tindhawu leti va averiweke tona, va tlhandlukile va ya hlasela muti wa Lexeme va wu hlula. Kutani va dlaya vaaki va wona hi fumu, va teka muti lowu wu va wa vona, va tshama eka wona, va wu thya vito ra Dani kokwa wa vona.
Miti leyi ni swimitana swa yona hi yona ndzhaka ya va ka Dani hi ku ya hi mindyangu ya vona.
Loko Vaisraele va hetile ku avelana tindhawu hinkwato ta tiko, leti a ti fanele ku va ndzhaka ya vona, va nyikile Yoxuwa n'wana Nuni ndzhaka ya yena exikarhi ka vona.
Vaisraele va endlile hilaha HOSI Xikwembu xi va leriseke hakona. Va nyika Yoxuwa ndhawu leyi a kombeleke yona, wu nga muti wa Timinata-Sera, lowu wu nga emagangeni ya Efrayimi. Kutani Yoxuwa a pfuxa muti lowu, a tshama eka wona.
Leyi hi yona ndzhaka leyi muprista Eliyazara na Yoxuwa n'wana Nuni ni varhangeri va mindyangu ya tinyimba ta Vaisraele va yi aveke hi ku tirhisa vuhlolotwana emahlweni ka HOSI Xikwembu le Xilo, enyangweni ya Ntsonga lowo Hlawuleka. Hi ndlela leyi, ku va loko va hetile ku avela vanhu etiko.
Kutani HOSI Xikwembu xi ku ka Yoxuwa
Byela Vaisraele leswaku ndzi ri: Hlawulani miti yo tumbela eka yona, leyi ndzi tshameke ndzi rhuma Muxe a ta vulavula na n'wina ha yona.
Munhu loyi a tshukaka a dlayile un'wana, kambe ku nga ri havomu, ú ta tsutsuma a ya tumbela eka yona. Miti leyi, vadlayi va ta ya tumbela eka yona loko va chava ku dlayiwa hi varihiseli.
Mudlayi ú ta tsutsumela eka wun'wana wa miti leyi, a fika a yima enyangweni, a hlamusela mhaka ya yena eka vakulukumba; kutani va ta n'wi nghenisa emutini, va n'wi komba ndhawu ya yena leswaku a ta tshama na vona.
Loko murihiseli a n'wi landza, vakulukumba a va fanelanga ku nyiketa mudlayi emavokweni ya yena, hikuva ú ta va a nga dlayanga munhu-kulobye ha vomu, naswona a a nga ri nala wa yena.
Mudlayi ú ta tshama emutini wolowo ku kondza ku fika siku leri a nga ta ya yima emahlweni ka ntshungu a avanyisiwa. Loko munhu loyi a nga muprista lonkulu enkarhini wolowo a lova, mudlayi a nga ha tlhelela eka rikwavo, endyangwini wa yena, emutini lowu a nga suka eka wona.
Kutani va hlawula muti wa Kedexe lowu nga Galeliya emagangeni ya Neftali, na muti wa Xikeme lowu wu nga emagangeni ya Efrayimi, na muti wa Kiriyata-Araba (hileswaku Hebroni) lowu wu nga emagangeni ya Yuda.
Entsungeni wa nambu wa Yordani, evuxeni bya Yeriko, va hlawula muti wa Beseri lowu wu nga emananga erivaleni, wu nga muti wa nyimba ya ka Rhuveni, ni muti wa Ramoto lowu wu nga eGiliyadi, wu nga wa nyimba ya ka Gadi, ni muti wa Golani lowu wu nga eBaxani, wu nga wa nyimba ya ka Manase.
Miti leyi, a yi hlawuleriwa Vaisraele hinkwavo, ni lava va luveleke exikarhi ka vona, leswaku munhu un'wana ni un'wana loyi a dlayaka un'wana, kambe ku nga ri havomu, a ta tsutsuma a ya tumbela eka yona, leswaku a ta ka a nga dlayiwi hi murihiseli a kondza a ya avanyisiwa hi ntshungu.
Kutani varhangeri va mindyangu ya va ka Levhi va ya eka muprista Eliyazara na Yoxuwa n'wana Nuni ni varhangeri va tinyimba ta Vaisraele
emutini wa Xilo etikweni ra Kanana, va fika va ku ka vona: HOSI Xikwembu xi lerisile leswaku hina hi nyikiwa miti yo tshama eka yona, ni madyelo ya yona ya swifuwo.
Kutani Vaisraele va endla hilaha HOSI Xikwembu xi leriseke hakona: Va teka miti leyi ni madyelo ya yona ya swifuwo emigangeni ya vona, va nyika Valevhi.
Kutani ku huma xiphemu xa mindyangu ya va ka Kohata: Valevhi lava va nga vatukulu va muprista Aroni va kumile miti ya 13, yi huma eka nyimba ya ka Yuda, ni ya ka Simiyoni, ni ya ka Benjamini.
Va ka Kohata lava van'wana va kumile miti ya vona ya 10, yi huma eka mindyangu ya nyimba ya ka Efrayimi, ni ya ka Dani, ni le ka hafu ya nyimba ya ka Manase.
Va ka Gerixoni va kumile miti ya 13 eBaxani, yi huma eka mindyangu ya nyimba ya ka Isakara, ni ya ka Asere, ni ya ka Neftali, ni le ka hafu ya nyimba ya ka Manase.
Va ka Merari, hi ku ya hi mindyangu ya vona, va kumile miti ya 12, yi huma eka nyimba ya ka Rhuveni ni ya ka Gadi, ni ya ka Zebuloni.
Vaisraele va nyikile Valevhi miti leyi ni madyelo ya yona ya swifuwo hi ku tirhisa vuhlolotwana, hilaha HOSI Xikwembu xi leriseke Muxe hakona.
Eka nyimba ya ka Yuda ni ya ka Simiyoni, ku hlawuriwile miti leyi ku nga ta vuriwa mavito ya yona laha hansi.
Miti leyi yi nyikiwile mindyangu yin'wana ya Valevhi va ka Kohata, lava va nga vatukulu va Aroni, hikuva hi vona va nga sungula ku averiwa.
Va nyikiwile muti wa Kiriyata-Araba (Araba a a ri tata wa Anaki), wu nga muti wa Hebroni lowu nga magangeni ya Yuda, ni madyelo ya wona ya swifuwo ku rhendzeleka na wona.
Kambe masimu ni swimitana swa muti lowu swona swi nyikiwile Kalebe n'wana Yefune swi va swa yena.
Vatukulu va muprista Aroni va nyikiwile muti wa Hebroni ni madyelo ya wona ya swifuwo, leswaku wu va lowu vadlayi va nga ta ya tumbela eka wona. Miti yin'wana leyi va nyikiweke yona, yi ri ni madyelo ya yona ya swifuwo, hi leyi: Libina
na Yatira, na Exitemoka
na Holoni, na Debiri
na Ayini, na Yuta, na Beta-Xemexe. Eka tinyimba leti timbirhi, ku humile miti ya 9.
Eka nyimba ya ka Benjamini, ku humile miti leyi landzelaka ni madyelo ya yona ya swifuwo: Gibiyoni, na Geba
na Anatoto, na Alimoni. Miti leyi i mune.
Miti hinkwayo ya vatukulu va muprista Aroni ni madyelo ya yona ya swifuwo i 13.
Mindyangu leyin'wana ya Valevhi va ka Kohata yi nyikiwile miti exikarhi ka vanhu va nyimba ya ka Efrayimi.
Va nyikiwile muti wa Xikeme ni madyelo ya wona ya swifuwo, emagangeni ya Efrayimi, leswaku wu va lowu vadlayi va nga ta ya tumbela eka wona; miti yin'wana leyi va nyikiweke yona yi ri ni madyelo ya yona ya swifuwo, hi leyi: Gezere
na Kibisayimi, na Beta-Horoni. Miti ya kona hinkwayo i mune.
Eka nyimba ya ka Dani, ku humile miti leyi landzelaka ni madyelo ya yona ya swifuwo: Elteke, na Gibitoni
na Ayaloni, na Gati-Rimoni. Miti leyi i mune.
Eka hafu ya nyimba ya ka Manase, ku humile miti leyi landzelaka ni madyelo ya yona ya swifuwo: Taanaka, na Yibileyamu. Miti leyi i mimbirhi.
Miti hinkwayo leyi yi nyikiweke mindyangu ya va ka Kohata lavan'wana, swin'we ni madyelo ya kona ya swifuwo, i khume.
Eka hafu ya nyimba ya ka Manase, va ka Gerixoni, wu nga ndyangu wun'wana wa va ka Levhi, va kumile miti leyi landzelaka ni madyelo ya yona ya swifuwo: Golani eBaxani, wu nga muti lowu vadlayi va nga ta ya tumbela eka wona, na Bexetera. Miti leyi i mimbirhi.
Eka nyimba ya ka Isakara, ku humile miti leyi landzelaka ni madyelo ya yona ya swifuwo: Kixiyoni, na Daberata
na Yaramutu, na Eni-Ganimi. Miti leyi i mune.
Eka nyimba ya ka Asere, ku humile miti leyi landzelaka ni madyelo ya yona ya swifuwo: Mixala, na Abidoni
na Helikati, na Rehobo. Miti leyi i mune.
Eka nyimba ya ka Neftali, ku humile miti leyi landzelaka ni madyelo ya yona ya swifuwo: Kedexe eGaleliya, wu nga muti lowu vadlayi va nga ta ya tumbela eka wona, na Hamoti-Dori, na Karitana. Miti leyi i minharhu.
Miti hinkwayo ya mindyangu ya va ka Gerixoni hi ku hambana-hambana ka yona, ni madyelo ya yona ya swifuwo, i 13.
Eka nyimba ya ka Zebuloni, Valevhi lavan'wana, va nga va mindyangu ya ka Merari, va kumile miti leyi landzelaka ni madyelo ya yona ya swifuwo: Yokineyama, na Karita
na Dimina, na Nahalala. Miti leyi i mune.
Eka nyimba ya ka Rhuveni, ku humile miti leyi landzelaka ni madyelo ya yona ya swifuwo: Beseri, na Yahasi
na Kedemoto, na Mefata. Miti leyi i mune.
Eka nyimba ya ka Gadi, ku humile miti leyi landzelaka ni madyelo ya yona ya swifuwo: Ramoto eGiliyadi, wu nga muti lowu vadlayi va nga ta ya tumbela eka wona, na Mahanayimi
na Hexiboni, na Yazere. Miti leyi hinkwayo i mune.
Miti hinkwayo leyi yi averiweke Valevhi lava a va ha sele, va nga va mindyangu ya ka Merari hi ku hambana-hambana ka yona, i 12.
Hi ndlela leyi, HOSI Xikwembu xi nyika Vaisraele tiko hinkwaro leri xi tshembiseke vatata wa vona leswaku xi ta va nyika rona. Loko va ri tekile ri va ra vona, va tshamile eka rona.
HOSI Xikwembu xi va wisisile matlhelo hinkwawo hilaha xi hlambanyeleke vatata wa vona hakona. A ku vanga na un'we wa valala va Vaisraele loyi a a va tiyela hikuva HOSI Xikwembu a xi nyiketile valala va vona hinkwavo emavokweni ya vona.
Swilo hinkwaswo leswo saseka leswi HOSI Xikwembu xi swi tshembiseke Vaisraele swi vuye swi hetiseka, a ku vanga na xin'we xa swona lexi nga humelelangiki.
Kutani Yoxuwa a hlengeleta va ka Rhuveni ni va ka Gadi ni hafu ya va ka Manase
a ku ka vona: Hinkwaswo leswi Muxe nandza wa HOSI Xikwembu a mi leriseke swona mi swi hlayisile, naswona mi ndzi yingisile eka hinkwaswo leswi ndzi mi leriseke swona.
Emasikwini layo tala lawa ma hundzeke a mi tshikanga vamakwenu ekhombyeni; mi hlayisile xileriso xa HOSI Xikwembu ku ta fikela namuntlha.
Sweswi HOSI Xikwembu xi wisisile vamakwenu hilaha xi tshembiseke hakona; kutani n'wina tlhelelani emakaya, etikweni ra n'wina leri Muxe nandza wa HOSI Xikwembu a mi nyikeke rona entsungeni wa nambu wa Yordani.
Vonani leswaku mi hlayisa swileriso ni milawu ya HOSI Xikwembu leyi Muxe nandza wa xona a mi leriseke yona, ku nga ku rhandza HOSI Xikwembu xa n'wina, ni ku famba etindleleni ta xona, ni ku hlayisa swileriso swa xona, ni ku xi namarhela, ni ku xi tirhela hi mbilu hinkwayo ni moya hinkwawo.
Kutani Yoxuwa a va katekisa, a va byela leswaku va muka; kutani va tlhelela emakaya ya vona.
Loko Yoxuwa a va katekisa leswaku va ta tlhelela emakaya
ú te ka vona: Tlhelelani emakaya ni rifuwo ra n'wina lero tala, ra swifuwo, ni silivhere, ni nsuku, ni koporo, ni nsimbhi, ni swiambalo; mi fanele ku avelana ni vamakwenu swilo leswi swi phanghiweke eka valala va n'wina.
Kutani va ka Rhuveni ni va ka Gadi ni hafu ya va ka Manase va hambana ni Vaisraele emutini wa Xilo etikweni ra Kanana, va tlhelela emakaya etikweni ra Giliyadi, ri nga tiko leri va ri tekeke ri va ra vona, hilaha HOSI Xikwembu xi leriseke hakona.
Loko va ka Rhuveni ni va ka Gadi ni hafu ya nyimba ya va ka Manase va fika exifundzheni lexi xi nga kusuhi ni nambu wa Yordani, etikweni ra Kanana, va akile alitari leyikulu swinene kwala kusuhi ni nambu.
Kutani Vaisraele va twa van'wana va ku: Vonani, va ka Rhuveni ni va ka Gadi ni hafu ya nyimba ya va ka Manase va akile alitari kwala tikweni ra Kanana, exifundzheni lexi xi nga kusuhi ni nambu wa Yordani, endhawini leyi nga ya n'wina Vaisraele.
Loko ntshungu wa Vaisraele wu twa mhaka leyi, wu hlengeletana hinkwawo eXilo, wu hloma matlhari ku ya lwa ni va ka Rhuveni ni va ka Gadi ni hafu ya nyimba ya va ka Manase.
Kutani Vaisraele va rhuma Finiyasi n'wana muprista Eliyazara etikweni ra Giliyadi eka va ka Rhuveni ni va ka Gadi ni hafu ya nyimba ya va ka Manase.
Finiyasi ú fambile ni varhangeri va 10 lava a va ri tinhloko emindyangwini ya ka vona. Nyimba yin'wana ni yin'wana yi humesile munhu un'we.
Kutani va ya fika etikweni ra Giliyadi eka va ka Rhuveni ni va ka Gadi ni hafu ya nyimba ya va ka Manase va ku ka vona
Ntshungu hinkwawo wa HOSI Xikwembu wu vula sweswo wu ri: ‘Xana i mhaka muni leyi mi yi endleke namuntlha, leswi mi tshikeke ku tshembeka eka HOSI Xikwembu xa Israele, mi tshika ni ku xi landza, mi tlhela mi xi fularhela hi ku ya tiakela alitari xana?
Xana xidyoho lexi hi nga xi endla ePeyori, lexi xi vangeleke ntshungu wa HOSI Xikwembu entungu, lexi hambi ku ri sweswi hi nga si tibasisaka eka xona, xo ka xi nga ringananga xana
leswi namuntlha mi tshikaka ku landza HOSI Xikwembu? Loko namuntlha mi fularhela HOSI Xikwembu, mundzuku xi ta hlundzukela ntshungu hinkwawo wa Vaisraele.
Loko mi vona leswaku tiko ra n'wina ri nyamile, tsemakanyelani etikweni ra HOSI Xikwembu, laha ku nga ni Ntsonga wa xona, mi fika mi tilavela tindhawu ta n'wina exikarhi ka hina; ntsena mi nga tshuki mi fularhela HOSI Xikwembu kumbe mi endla leswaku na hina hi xi fularhela, hi ku tiakela alitari ya n'wina ehandle ka alitari ya HOSI Xikwembu xa hina.
Xana vukari bya HOSI Xikwembu a byi welanga ntshungu hinkwawo wa Vaisraele, loko Akani a tlurile xileriso hi tlhelo ra swilo leswi swi nyiketiweke leswaku swi herisiwa xana? Akani a nga fanga a ri yexe hi mhaka ya nandzu wa yena.’
Kutani va ka Rhuveni ni va ka Gadi ni hafu ya nyimba ya va ka Manase va hlamula varhangeri va mindyangu ya Vaisraele va ku
HOSI i Xikwembu xa matimba hinkwawo! HOSI Xikwembu xa matimba hinkwawo xa swi tiva, kutani na n'wina Vaisraele mi fanele ku swi tiva! Loko hi fularhele HOSI Xikwembu, kumbe loko hi tlurile xileriso xa xona, namuntlha mi nga hi tsetseleli!
Loko hi tshikile ku landza HOSI Xikwembu hi ku tiakela alitari leswaku hi ta humesela eka yona magandzelo lama hisiwaka, kumbe ya swa le masin'wini, kumbe ya xinakulobye, HOSI Xikwembu a xi hi be hi xoxe!
Kambe hina hi akile hi ku chava leswaku eminkarhini leyi taka, vana va n'wina va ta byela vana va hina va ku: ‘Xana mi tiva yini hi HOSI Xikwembu xa Israele xana?
HOSI Xikwembu xi vekile nambu wa Yordani wu va wona ndzilekana exikarhi ka hina na n'wina va ka Rhuveni ni va ka Gadi, kutani a ku na nchumu lexi xi nga xa n'wina eka HOSI Xikwembu.’ Hi ndlela leyi, vana wa n'wina va ta endla leswaku lava va ka hina va tshika ku gandzela HOSI Xikwembu.
Hikwalaho ka leswi, hi te ha ha aka alitari, kambe yi nga ri yo humesela eka yona magandzelo lama hisiwaka kumbe timhamba
kambe leyi yi nga ta va vumbhoni exikarhi ka hina na n'wina, ni le xikarhi ka lava va nga ta ta endzhaku ka hina, leswaku hina ha xi tirhela HOSI Xikwembu hi ku xi humesela magandzelo ya hina lama hisiwaka, ni timhamba ni magandzelo ya xinakulobye; hikuva loko ni nga endli tano, vana va n'wina va ta byela vana va hina eminkarhini leyi taka vaku: ‘A ku na nchumu lexi xi nga xa n'wina eka HOSI Xikwembu.’
Hi ehleketile leswaku loko hina kumbe vana va hina hi byeriwa mhaka leyi eminkarhini leyi yi taka, hi ta ku: ‘Vonani xifaniso xa alitari ya HOSI Xikwembu, lexi vatata wa hina va xi akeke, kambe a hi alitari yo humesela eka yona magandzelo lama hisiwaka kumbe timhamba, kambe i vumbhoni exikarhi ka hina na n'wina.’
Hina hi nge pfuki ni siku ni rin'we hi fularhele HOSI Xikwembu, kumbe ku tshika ku xi landza hi ku ya tiakela alitari yo humesela eka yona magandzelo lama hisiwaka, kumbe ya swa le masin'wini, kumbe timhamba, ehandle ka alitari ya HOSI Xikwembu leyi yimeke emahlweni ka Ntsonga wa xona.
Marito lawa ma vuleke hi va ka Rhuveni ni va ka Gadi ni hafu ya nyimba ya va ka Manase ma tsakisile muprista Finiyasi ni varhangeri va ntshungu ni tinhloko ta mindyangu ya Vaisraele, loko va ma twa.
Kutani Finiyasi n'wana muprista Eliyazara a byela va ka Rhuveni ni va ka Gadi ni va ka Manase a ku: Namuntlha ha swi tiva leswaku HOSI Xikwembu xi le xikarhi ka hina, hikuva n'wina a mi tshikanga ku va lavo tshembeka eka xona, kutani mi ponisile Vaisraele eka vukari bya xona.
Kutani Finiyasi n'wana muprista Eliyazara ni varhangeri, va suka etikweni ra Giliyadi eka va ka Rhuveni ni va ka Gadi, va tlhelela eka Vaisraele etikweni ra Kanana va ri ni marungula.
Xiviko xa kona xi tsakisile Vaisraele, kutani va dzunisa Xikwembu, va tshika ku vulavula hi ta ku ya lwa nyimpi, ni ku ya herisa tiko leri va ka Rhuveni ni va ka Gadi va tshamaka eka rona.
Va ka Rhuveni ni va ka Gadi va ku: Alitari leyi, i vumbhoni exikarhi ka hina leswaku HOSI hi xona Xikwembu.
Loko ku hundzile nkarhi wo leha, HOSI Xikwembu xi wisisile Vaisraele matlhelo hinkwawo, va nga ha karhatiwi hi valala va vona. Enkarhini lowu, Yoxuwa a a dyuharile swinene.
Kutani Yoxuwa a hlengeleta Vaisraele hinkwavo, va ri ni vakulukumba va vona, ni varhangeri, ni vaavanyisi, ni tindhuna, a ku ka vona: Sweswi mina ndzi dyuharile swinene.
Hinkwaswo leswi HOSI Xikwembu xi swi endleke vamatiko lava hinkwavo hikwalaho ka n'wina, mi swi vonile. Hi xona HOSI Xikwembu xa n'wina lexi xi mi lweleke.
Vonani, ndzi mi averile matiko hinkwawo lawa ma ha saleke, ni hinkwawo lawa ndzi ma tekeke, ku sukela enambyeni wa Yordani ku ya fika eLwandle ra Mediteraniya evupeladyambu, leswaku ma va ndzhaka ya tinyimba ta n'wina.
HOSI Xikwembu xa n'wina xi ta hlongola vaaki va wona va suka emahlweni ka n'wina, kutani mi ta teka matiko ya vona ma va ya n'wina, hilaha HOSI Xikwembu xi tshembiseke hakona.
Hikokwalaho, mi fanele ku tshembeka, mi hlayisa ni ku endla hinkwaswo leswi swi tsariweke eka Buku ya Nawu wa Muxe; mi nga tshuki mi tlula ni xin'we xa swona
kutani mi nga ka mi nga hlangani-hlangani ni vamatiko lava va ha saleke exikarhi ka n'wina, kumbe ku vulavula hi swikwembu swa vona, kumbe ku hlambanya ha swona, kumbe ku swi gandzela, ni ku swi nkhinsamela mi nga ka mi nga swi nkhinsameli.
Kambe n'wina mi fanele ku namarhela HOSI Xikwembu xa n'wina, ku fana ni leswi mi endliseke swona ku ta fika namuntlha.
HOSI Xikwembu xi hlongorile vanhu va matiko lamakulu ya matimba va suka emahlweni ka n'wina. A ku vanga ni munhu ni un'we loyi a mi tiyeleke ku ta fika namuntlha.
Wanuna un'we exikarhi ka n'wina ú kota ku hlongorisa vavanuna va madzana-dzana, hikuva HOSI Xikwembu xa n'wina hi xona xi mi lwelaka, hilaha xi tshembiseke hakona.
Mi fanele ku vona leswaku mi rhandza HOSI Xikwembu xa n'wina!
Loko mo fularhela HOSI Xikwembu, mi tihlanganisa ni vamatiko lava va saleke laha xikarhi ka n'wina, mi ya teka vasati exikarhi ka vona, na vona va ta teka vasati exikarhi ka n'wina
tivani leswaku HOSI Xikwembu xa n'wina a xi nga ha yi emahlweni xi hlongola vamatiko lava va suka exikarhi ka n'wina, kutani va ta va ntlhamu ni rindzi eka n'wina, ni nkhavi etsheveni, ni mitwa ematihlweni ya n'wina, mi kondza mi hela laha tikweni leri ro saseka leri HOSI Xikwembu xi mi nyikeke rona.
Kutani sweswi, ndzi le kusuhi ni ku rhurha laha misaveni. Hinkwenu ma swi tiva etimbilwini ta n'wina ni le moyeni wa n'wina, leswaku ku hava ni xilo ni xin'we xa swilo hinkwaswo leswinene leswi HOSI Xikwembu xi tshembiseke swona, lexi xi nga humelelangiki. Hinkwaswo leswi xi tshembiseke swona swi hetisekile. A ku na xin'we lexi xi nga humelelangiki.
HOSI Xikwembu xi nga tisa swilo leswo biha eka n'wina, mi kondza mi hela etikweni leri ro saseka leri xi mi nyikeke rona, ku fana ni leswi xi endleke leswaku swilo leswi swinene hinkwaswo leswi xi mi tshembiseke swona, swi hetiseka.
Loko mo tshova ntwanano wa HOSI Xikwembu xa n'wina lowu xi mi leriseke wona, mi ya tirhela swikwembu swin'wana mi swi nkhinsamela, vukari bya HOSI Xikwembu byi ta pfurha ehenhla ka n'wina, kutani mi ta hatla mi hela etikweni leri ro saseka leri HOSI Xikwembu xi mi nyikeke rona.
Yoxuwa a hlengeleta tinyimba hinkwato ta Vaisraele eXikeme. Kutani a vitana vakulukumba, ni varhangeri, ni vaavanyisi, ni tindhuna ta Israele, va ya yima emahlweni ka HOSI Xikwembu.
Kutani Yoxuwa a byela Vaisraele hinkwavo a ku: HOSI Xikwembu xa Israele xi vula sweswo xi ri: ‘Vakokwa wa n'wina, Tera ni vana va yena Abrahama na Nahoro, khale a va tshama entsungeni wa nambu wa Yufrata, va tirhela swikwembu swin'wana.
Kutani mina ndzi susile kokwa wa n'wina Abrahama entsungeni wa nambu wa Yufrata, ndzi n'wi famba-fambisa etikweni hinkwaro ra Kanana, ndzi andzisa ni vatukulu va yena. Ndzi n'wi nyikile Isaka
kutani Isaka ndzi n'wi nyika Yakobo na Esawu. Esawu ndzi n'wi nyikile tiko ra le magangeni ya Seyira ri va ra yena; kasi Yakobo ni vana va yena vona va rhelerile va ya etikweni ra Egipta.
Kutani ndzi rhuma Muxe na Aroni etikweni ra Egipta; ndzi ri xanisa hi leswi ndzi swi endleke exikarhi ka rona, kutani eku heteleleni ndzi mi humesa.
Kutani ndzi humesile vatata wa n'wina etikweni ra Egipta, va famba va ya fika eLwandle-ro-Tshwuka. Vaegipta va hlongorisile vatata wa n'wina va ya fika eLwandle-ro-Tshwuka hi makalichi ni vagadi va tihanci.
Loko va huwelerile eka mina HOSI Xikwembu, ndzi tisile munyama exikarhi ka vona ni Vaegipta, ndzi khubumeta Vaegipta hi mati ya lwandle. Leswi ndzi swi endleke Vaegipta, mi swi vonile. Mi tshamile emananga nkarhi wo leha
kutani ndzi mi tisile etikweni ra Vaamori lava va tshamaka entsungeni wa nambu wa Yordani, va fika va lwa na n'wina, kambe mina ndzi va nyiketile emavokweni ya n'wina, kutani mi teka tiko ra vona ri va ra n'wina, vona ndzi va herisa emahlweni ka n'wina.
Kutani Balaka n'wana Siporo hosi ya Mowabu a ya a ya lwa ni Vaisraele, a rhuma ni vanhu va ya vitana Balaama n'wana Beyori leswaku a ta mi rhuketela
kambe Balaama a ndzi kalanga ndzi n'wi yingisa, hikokwalaho ú mi katekisile, kutani ndzi mi ponisile emavokweni ya yena.
Mi tsemakanyile nambu wa Yordani mi ya fika eYeriko, kutani vavanuna va muti lowu, ni Vaamori, ni Vaperesi, ni Vakanana, ni Vahiti, ni Vagirigaxi, ni Vahivhi, ni Vayebusi va lwa na n'wina, kambe ndzi va nyiketile emavokweni ya n'wina.
Ndzi rhumerile mimpfi emahlweni ka n'wina, yi hlongola tihosi timbirhi ta Vaamori ti suka emahlweni ka n'wina, a ti hlongoriwanga hi fumu kumbe vurha bya n'wina.
Ndzi mi nyikile tiko leri mi nga ri tirhelangiki, ni miti leyi mi nga yi akangiki, kutani mi tshama kona, mi dya ni mihandzu ya mirhi ya vhinya ni ya mirhi ya mitlhwari, leyi mi nga yi byalangiki.’
Kutani sweswi, chavani HOSI Xikwembu, mi xi tirhela hi ku tinyiketa ni ku tshembeka. Swikwembu leswi vatata wa n'wina va swi tirheleke entsungeni wa nambu wa Yufrata ni le Egipta, hambanani na swona, mi tirhela HOSI Xikwembu.
Loko mi nga swi lavi ku tirhela HOSI Xikwembu, namuntlha hlawulani loyi mi rhandzaka ku tirhela yena: Ku nga va swikwembu leswi vatata wa n'wina va swi tirheleke exifundzheni lexi xi nga entsungeni wa nambu wa Yufrata, kumbe swikwembu swa Vaamori lava mi tshamaka etikweni ra vona; kambe loko a ri mina ni ndyangu wa mina, hi ta tirhela HOSI Xikwembu.
Kutani Vaisraele va hlamula va ku: Hina hi nga ka hi nga tshiki HOSI Xikwembu ni siku ni rin'we hi ya tirhela swikwembu swin'wana
hikuva hi xona HOSI Xikwembu xa hina lexi xi hi humeseke evuhlongeni etikweni ra Egipta, hina ni vatata wa hina. Hi xona xi endleke mahlori lamakulu hi ri karhi hi swi vona, xi hi hlayisa eriendzweni leri hi ri fambeke ni le ka vanhu hinkwavo lava hi hundzeke exikarhi ka vona.
Vaamori hinkwavo lava a va tshama etikweni leri, HOSI Xikwembu xi va hlongorile va suka emahlweni ka hina; kutani na hina hi ta tirhela HOSI Xikwembu, hikuva hi xona Xikwembu xa hina.
Kambe Yoxuwa a ku ka Vaisraele: Mi nge swi koti ku tirhela HOSI Xikwembu, hikuva i Xikwembu xo hlawukeka, lexi xi lavaka ku tirheriwa xi ri xoxe; xi nga ka xi nga mi rivaleri milandzu ni swidyoho swa n'wina.
Loko mo fularhela HOSI Xikwembu, mi ya tirhela swikwembu swin'wana, xi ta mi hundzukela xi mi ba, xi mi herisa, hambileswi xi sunguleke hi ku mi endlela leswinene.
Kutani Vaisraele va ku ka Yoxuwa: E-e! Hina hi ta tirhela HOSI Xikwembu!
Yoxuwa a ku ka Vaisraele: N'wina hi n'wexe, mi timbhoni leswaku mi tihlawulerile ku tirhela HOSI Xikwembu. Kutani Vaisraele va ku: Hi timbhoni.
Yoxuwa a ku: Loko swi ri tano, hambanani ni swikwembu leswi swi nga exikarhi ka n'wina, mi tinyiketa eka HOSI Xikwembu xa Israele hi timbilu ta n'wina hinkwato.
Kutani Vaisraele va ku ka Yoxuwa: HOSI Xikwembu xa hina, hi ta xi tirhela, ni ku yingisa marito ya xona.
Kutani hi siku rero Yoxuwa a endla ntwanano ni Vaisraele, a va vekela swiletelo ni milawu eXikeme.
Kutani Yoxuwa a tsala marito lawa eka Buku ya Nawu wa Xikwembu; a teka ribye lerikulu, a ri yimisa ehansi ka murhi wa nkuhlu, entsongeni wa HOSI Xikwembu.
Yoxuwa a byela Vaisraele hinkwavo a ku: Vonani, ribye leri ri ta va mbhoni ya hina, hikuva marito hinkwawo ya HOSI Xikwembu lawa xi hi byeleke wona, ri ma twile. Loko mo sungula ku xisa Xikwembu xa n'wina, ribye leri ri ta va mbhoni leyi yi nga ta mi kaneta.
Kutani Yoxuwa a byela vanhu leswaku va muka, un'wana ni un'wana a tlhelela endzhakeni ya yena.
Endzhaku ka timhaka teto, Yoxuwa n'wana Nuni, nandza wa HOSI Xikwembu, a fa a ri ni malembe ya 110.
Kutani va n'wi lahla endhawini leyi nga ndzhaka ya yena, ku nga emutini wa Timinata-Sera, lowu nga magangeni ya Efrayimi, hi tlhelo ra n'walungu ra ntshava ya Gaaxi.
Vaisraele va tirherile HOSI Xikwembu enkarhini wa Yoxuwa ni le nkarhini wa vakulukumba lava hanyeke ku tlula Yoxuwa, lava a va tiva mintirho hinkwayo leyi HOSI Xikwembu xi yi endleleke Vaisraele.
Marhambu ya Yosefa lawa Vaisraele va humeke na wona etikweni ra Egipta, va ma celerile eXikeme, endhawini leyi Yakobo a yi xaveke eka vana va Hamoro tata wa Xikeme hi mali ya tisilivhere ta 100. Kutani ndhawu leyi yi vile ndzhaka ya vatukulu va Yosefa.
Kutani Eliyazara n'wana Aroni a lova. Hiloko va ya n'wi lahla eGibeya, emutini wa Finiyasi n'wana wa yena, lowu a nyikiweke wona emagangeni ya Efrayimi.
Loko Yoxuwa a file Vaisraele va vutisa eka HOSI Xikwembu, va ku: I mani exikarhi ka hina loyi a nga ta rhanga a huma, a ya lwa ni Vakanana xana?
Kutani HOSI Xikwembu xi ku: Ku ta rhanga va ka Yuda va huma, hikuva ndzi nyiketile tiko emavokweni ya vona.
Kutani va ka Yuda va byela vamakwavo va ka Simiyoni va ku: A hi fambeni swin'we endhawini leyi hina hi averiweke yona hi ya lwa ni Vakanana, kutani na hina hi ta famba na n'wina endhawini leyi mi averiweke yona. Kutani va ka Simiyoni va famba na vona.
Kutani a suka a tsutsuma, kambe va n'wi hlongorisa, va ya n'wi khoma, kutani va n'wi tsema makhudzu ya milenge ni ya mavoko.
Kutani Adoni-Bezeki a ku: Tihosi ta 70 leti ndzi ti tsemeke makhudzu ya milenge ni ya mavoko, a ti hamba ti rholela mahlanhla laha ndzi dyaka kona; kutani, leswi ndzi swi endleke eka tona, Xikwembu xi swi tlheriserile eka mina. Kutani va famba na yena eYerusalema, a ya fela kona.
Kutani mavuthu ya va ka Yuda ma hlasela muti wa Yerusalema, ma wu teka; ma dlayetela vaaki va wona hi fumu ma hisa ni muti.
Kutani mavuthu lawa ya va ka Yuda ma rhelela ma ya hlasela Vakanana lava a va tshama emagangeni, ni le dzongeni, ni le timbaleni.
Kutani va ka Yuda va hlasela Vakanana lava a va tshama emutini wa Hebroni (khale muti lowu a wu tiviwa hi vito ra Kiriyata-Araba), kutani va hlula Xexayi na Ahimani na Talimayi.
Va suka kona va ya hlasela vaaki va muti wa Debiri, lowu khale a wu tiviwa hi vito ra Kiriyata-Sefere.
Kutani Kalebe a ku: Loyi a nga ta hlasela muti wa Kiriyata-Sefere, a wu hlula, ndzi ta n'wi nyika Akisa n'wana wa mina, leswaku a va nsati wa yena.
Kutani Otiniele, n'wana Kenazi ndzisana ya Kalebe a teka muti lowu. Hiloko Kalebe a n'wi nyika Akisa n'wana wa yena, leswaku a va nsati wa yena.
Loko Akisa a hloma, Otiniele a n'wi kucetela leswaku a kombela nsimu eka Kalebe tata wa yena. Kutani Akisa a xika embhongolweni ya yena, hiloko Kalebe a ku ka yena: U lava yini xana?
Akisa a ku ka yena: Ndzi nyike nyiko; leswi u ndzi yiseke etikweni ra le dzongeni, ndzi kombela leswaku u ndzi nyika ni swihlovo swa mati. Hiloko Kalebe a n'wi nyika swihlovo leswi nga gangeni ni leswi swi nga nkoveni.
Vatukulu va Mukeni loyi a a ri mukon'wana wa Muxe, va famba swin'we ni va ka Yuda, va suka emutini wa Mincindzu, va ya emananga ya Yuda lama nga dzongeni kusuhi na Aradi, va fika va tshama exikarhi ka vanhu va kona.
Va ka Yuda va famba swin'we ni vamakwavo, va ka Simiyoni va ya hlasela Vakanana lava a va akile emutini wa Sefata; kutani muti lowu va wu herisela makumu va wu thya vito ra Horma (hileswaku: Lexi heriseriweke makumu).
Va ka Yuda va teka ni miti leyi: Gaza, na Axikeloni, na Ekroni, va teka ni tindhawu ta yona.
Kutani HOSI Xikwembu xi pfuna va ka Yuda, va kota ku teka ndhawu ya le magangeni yi va ya vona. Kambe va ka Yuda a va kotanga ku hlongola Vakanana lava a va akile etimbaleni, hikuva Vakanana lava a va ri ni makalichi ya nsimbhi.
Kalebe a nyikiwa muti wa Hebroni hilaha Muxe a a lerisile hakona, kutani a hlongola vana vanharhu va Anaka va suka eHebroni.
Va ka Benjamini a va hlongolanga Vayebusi lava a va tshama eYerusalema; kutani ni namuntlha Vayebusi va ha tshama eYerusalema.
Va ka Yosefa va huma nyimpi ku ya hlasela muti wa Betele, kutani HOSI Xikwembu xi va pfuna.
Va rhuma tinhlori ti ya valanga muti wa Betele (khale muti lowu a wu tiviwa hi vito ra Luzi).
Tinhlori ti vona wanuna a huma emutini, kutani ti ku ka yena: Hi kombela leswaku u hi komba ndlela yo nghena laha mutini, kutani hina hi ta ku tsetselela.
Hiloko a va komba ndlela yo nghena emutini, kutani va ya dlayetela vaaki va muti lowu hi fumu, kambe wanuna loyi, va n'wi tshika a tifambela swin'we ni va ndyangu wa yena hinkwavo.
Kutani a ya etikweni ra Vahiti, a ya tiakela muti kona, a wu thya vito ra Luzi; ni namuntlha muti lowu wa ha vitaniwa hi vito leri.
Va ka Manase a va hlongolanga vaaki va miti leyi: Beta-Xeyani, na Taanaka, na Dori, na Yibiliyamu, na Megido; ni vaaki va swimitana swa yona, a va va hlongolanga, Vakanana va yile emahlweni va tshama etikweni rero.
Loko Vaisraele va kumile matimba, va rhwexile Vakanana emintirho leyo tika, kambe a va va hlongolanga hinkwavo va suka exikarhi ka vona.
Va ka Efrayimi a va hlongolanga Vakanana lava akeke emutini wa Gezere, kambe va va tshikile va tshama exikarhi ka vona.
Va ka Zebuloni a va hlongolanga Vakanana lava akeke emutini wa Kitironi ni lava akeke emutini wa Nahalala. Vakanana lava va yile emahlweni va tshama exikarhi ka va ka Zebuloni, kambe va rhwexiwile mintirho leyo tika.
Va ka Asere a va hlongolanga Vakanana lava akeke emutini wa Ako, ni wa Sidoni, ni wa Mahalabu, ni wa Akizibi, ni wa Heliba, ni wa Afeke, ni wa Rehobo.
Kambe va ka Asere va titshamerile exikarhi ka Vakanana, vona vaaki va tiko rero; a va va hlongolanga va suka exikarhi ka vona.
Va ka Neftali a va hlongolanga Vakanana lava akeke emutini wa Beta-Xemexe, ni wa Beta-Ahati, kambe va titshamerile exikarhi ka Vakanana, vona vaaki va tiko rero; hambiswiritano, Vakanana va rhwexiwile mintirho leyo tika, va tirhela va ka Neftali.
Vaamori va xanisile va ka Dani, va va sindzisa ku tlhelela emagangeni, va nga va pfumeleli ku rhelela va ya tshama etimbaleni.
Vaamori vona va yile emahlweni va tshama emutini wa Hara-Herexi, ni wa Ayaloni, ni wa Xaalabimi, kambe va ka Yosefa va va xanisile swinene hi ku va rhwexa mintirho leyo tika.
Kutani ndzilekana wa Vaamori a wu hundza hi le xiphandzeni xa Akrabimi, wu suka eSela wu kongoma en'walungwini.
Ntsumi ya HOSI Xikwembu yi suka emutini wa Giligala, yi tlhandlukela emutini wa Bokimi, yi fika yi byela Vaisraele, yi ku: Ndzi mi humesile etikweni ra Egipta, ndzi mi tisa etikweni leri ndzi hlambanyeke leswaku ndzi ta ri nyika vatata wa n'wina. Kutani ndzi mi byerile ndzi ku: ‘Ndzi nga ka ndzi nga tshovi ntwanano wa mina na n'wina
hikokwalaho na n'wina mi nga tshuki mi endla ntwanano ni lava akeke etikweni leri. Mi fanele ku mbundzumuxa tialitari ta vona.’ Kambe n'wina a mi ndzi yingisanga. Xana i mhaka muni leyi mi yi endleke?
Kutani sweswi ndzi mi byela leswaku a ndzi nga va hlongoli va suka emahlweni ka n'wina. Va ta hundzuka ntlhamu eka n'wina, kutani va ta mi phasa hi swikwembu swa vona.
Loko ntsumi ya HOSI Xikwembu yi byerile Vaisraele emarito lawa, hinkwavo va sungula ku rila.
Kutani va thya ndhawu leyi evito ra Bokimi (hileswaku: Lava rilaka), kutani va humesela HOSI Xikwembu emagandzelo exivandleni lexi.
Kutani Yoxuwa a byela vanhu leswaku va muka, Muisraele un'wana ni un'wana a famba a ya teka ndhawu leyi a averiweke yona, leswaku yi ta va ndzhaka ya yena.
Kutani Vaisraele va tirhela HOSI Xikwembu enkarhini wa Yoxuwa ni le nkarhini wa vakulukumba lava hanyeke ku tlula yena, lava voneke mintirho hinkwayo leyikulu leyi HOSI Xikwembu xi yi endleleke Vaisraele.
Kutani Yoxuwa n'wana Nuni, nandza wa HOSI Xikwembu, a fa a ri ni malembe ya 110.
Kutani va ya n'wi lahla endhawini leyi nga ndzhaka ya yena, ku nga mutini wa Timinata-Heresi lowu nga magangeni ya Efrayimi, en'walungwini wa ntshava ya Gaaxi.
Loko vanhu hinkwavo va hundzile emisaveni va landza vatata wa vona, ku humelela van'wana lava nga tivangiki HOSI Xikwembu hambi yi ri mintirho ya xona leyi xi yi endleleke Vaisraele.
Vaisraele va endla leswo biha emahlweni ka HOSI Xikwembu. Va tirhela swifaniso swa Baali
va tshika HOSI, Xikwembu xa vatata wa vona lexi xi va humeseke etikweni ra Egipta, kutani va ya tirhela swikwembu swa vamatiko lava va va rhendzeleke; kutani Vaisraele va hlundzukisa HOSI Xikwembu hi ku humesela swikwembu leswi emagandzelo.
Va tshika HOSI Xikwembu, va ya tirhela swifaniso swa Baali ni swa Astarte.
Hikokwalaho, HOSI Xikwembu xi karihela Vaisraele, kutani xi va tshika va hlaseriwa hi vaxanisi va vona, xi va nyiketa eka valala va vona lava va va rhendzeleke, va nga ha koti ku va hlula.
Minkarhi hinkwayo loko Vaisraele va huma nyimpi, HOSI Xikwembu a xi va tshika va wela ekhombyeni, hilaha a xi va hlambanyerile hakona, kutani va xaniseka ngopfu.
HOSI Xikwembu xi humesela Vaisraele vaavanyisi, kutani va lamulela Vaisraele emavokweni ya lava a va va hlasela.
Kambe Vaisraele a va yingisanga vaavanyisi lava. Va hatlile va hambuka endleleni leyi vatata wa vona va fambeke ha yona, va endla vunghwavava, va tirhela swikwembu swin'wana, va swi nkhinsamela. Vatata wa vona a va yingisa swileriso swa HOSI Xikwembu, kambe vona a va swi yingisanga.
Minkarhi hinkwayo loko HOSI Xikwembu xi nyika Vaisraele vaavanyisi, a xi yima ni vaavanyisi lava xi va tirhisa ku ponisa Vaisraele emavokweni ya valala va vona, hikuva a xi twela Vaisraele vusiwana eku konyeni ka vona, loko va xanisiwa ni ku tshikeleriwa hi valala va vona.
Kambe loko muavanyisi wa vona a fa, Vaisraele a va tlhelela endzhaku, va hanya hi ndlela yo biha ku tlula ni ya vatata wa vona, va landzelela swikwembu swin'wana, va swi tirhela ni ku swi nkhinsamela. A va tshikanga mahanyelo ya vona ni ku tinonon'hwisa ka vona.
Kutani HOSI Xikwembu xi karihela Vaisraele, xi ku: Leswi vanhu lava va tshoveke ntwanano wa mina lowu ndzi wu endleke ni vatata wa vona, ni leswi va nga yingisangiki rito ra mina
vamatiko lava Yoxuwa a va siyeke exikarhi ka Vaisraele loko a fa, a ndzi nga ha va hlongoli.
Vamatiko lava, ndzi ta va tirhisa ku kambela Vaisraele, ndzi vona loko va swi lava ku famba endleleni ya mina ku fana ni vatata wa vona, kumbe va nga swi lavi.
Hikokwalaho, HOSI Xikwembu xi tshika vamatiko va tshama exikarhi ka Vaisraele, xi nga va hlongoli. HOSI Xikwembu a xi va nyiketanga emavokweni ya Yoxuwa.
Ku ni vamatiko lava HOSI Xikwembu xi va tshikeke va tshama exikarhi ka Vaisraele, leswaku xi ta kambela ha vona Vaisraele hinkwavo lava a va nga si tshama va vona nyimpi etikweni ra Kanana.
Xikongomelo a ku ri ntsena ku dyondzisa lavantshwa va Vaisraele malwele ya nyimpi ni leswaku lava a va nga si tshama va vona nyimpi va ta yi tiva.
Vamatiko va kona hi lava: Tihosi ta ntlhanu ta Vafilista, ni Vakanana hinkwavo, ni Vasidoni, ni Vahivhi lava akeke etintshaveni ta Lebanoni, ku sukela entshaveni ya Baala-Herimoni, ku ya fika exiphandzeni xa Hamata.
Va tshikiwile va tshama etikweni leswaku HOSI Xikwembu xi ta kambela Vaisraele ha vona, ku vona loko va ta yingisa swileriso leswi xi swi leriseke vatata wa vona, hi nomo wa Muxe.
Hikokwalaho, Vaisraele va tshamile exikarhi ka Vakanana, ni Vahiti, ni Vaamori, ni Vaperesi, ni Vahivhi, ni Vayebusi
kutani va titekela vasati exikarhi ka vana va vamatiko lava, va pfumelela ni vana va vona va xisati ku tekiwa hi vana va vamatiko, va gandzela ni swikwembu swa vona.
Kutani Vaisraele va sungula ku endla leswo biha emahlweni ka HOSI Xikwembu xa vona, va xi rivala, va ya tirhela swifaniso swa Baali ni timhandze ta Axera.
Hikokwalaho, HOSI Xikwembu xi va karihela, xi va nyiketa emavokweni ya Kuxani-Rixatayimi hosi ya le Mesopotamiya, kutani Vaisraele va va malandza ya yena ku ringana malembe ya 8.
Kambe loko Vaisraele va huwelela eka HOSI Xikwembu, xona xi va humesela wanuna loyi a va poniseke, a nga Otiniele n'wana wa ndzisana ya Kalebe loyi a va ku i Kenazi.
Moya wa HOSI Xikwembu wu nghena eka yena, kutani a va murhangeri wa Vaisraele, a huma nyimpi, kutani HOSI Xikwembu xi nyiketa Kuxani-Rixatayimi hosi ya le Mesopotamiya emavokweni ya yena, a n'wi hlula.
Hiloko ku va ni ku rhula etikweni ku ringana malembe ya 40, kutani Otiniele n'wana Kenazi a lova.
Vaisraele va tlhela va endla leswo biha emahlweni ka HOSI Xikwembu. Kutani xi nyika Egiloni hosi ya Vamowabu ematimba yo hlula Vaisraele, hikuva a va endlile leswo biha emahlweni ka xona.
Egiloni a rhamba Vaamoni ni Vaamaleke, va ya hlasela Vaisraele va va hlula, va teka muti wa Mincindzu wu va wa vona.
Kutani Vaisraele va va malandza ya Egiloni hosi ya Vamowabu malembe yo ringana 18.
Kambe loko Vaisraele va huwelela eka HOSI Xikwembu, xona xi va nyika muponisi, a nga Ehudi n'wana Gera wa ka Benjamini, wanuna wa rimatsi. Vaisraele va rhuma yena ku yisa ndzuvo eka Egiloni hosi ya Vamowabu.
Hiloko Ehudi a tiendlela mukwana wa kwalomu ka 50 cm hi ku leha, lowu lotiweke hala ni hala, a wu khweketa enyongeni ya xinene, a wu tumbeta hi swiambalo.
Kutani Ehudi a yisa ndzuvo eka Egiloni hosi ya Vamowabu. Egiloni a a nyuherile ngopfu.
Kuteloko Ehudi a hetile ku humesa ndzuvo, a byela vanhu lava a va rhwarile ndzuvo wa kona leswaku va muka
kutani a va heleketa, a ya tlhela eka swifaniso leswi vatliweke hi maribye, leswi nga kusuhi na Giligala, kutani a fika a ku ka Egiloni: We hosi, ndzi ni mahungu ya xihundla na wena. Egiloni a lerisa vanhu a ku: Hangalakani! Kutani hinkwavo lava n'wi tirhelaka va suka laha a a ri kona.
Ehudi a ya eka Egiloni endlwini ya le henhla, laha hosi a yi bela hi moya yi ri yoxe. Kutani Ehudi a ku: Ndzi ni mahungu na wena lama humaka eka Xikwembu. Kutani Egiloni a tlakuka exitulwini xa yena.
Kutani Ehudi a hlomula mukwana enyongeni ya yena ya xinene, hi voko ra ximatsi, a tlhava Egiloni ekhwirini.
Xikhomo xa mukwana na xona xi nghena, mukwana wa kona wu nyamalala emafurheni, hikuva Ehudi a a nga wu hlomulanga, kutani ku huma ni thyaka.
Kutani Ehudi a huma endlwini ya le henhla, a yima enyangweni, a pfala timbanti a lotlela.
Endzhaku ka loko Ehudi a fambile, malandza ya hosi Egiloni ma sala ma ta endlwini ya le henhla. Loko ma vona leswaku timbanti ta yona ti lotleriwile, ma ehleketa leswaku Egiloni ú le ku tipfuneni exindlwaneni lexi nga kwale ndzeni ka yindlu yo wisela eka yona.
Kutani ma yima kwale handle ma n'wi rindzela ku kondza ma karhala. Loko ma vona leswaku a nga pfuli timbanti, ma teka swilotlelo ma pfula, kutani ma kuma hosi ya vona yi etlele ehansi yi file.
Loko malandza ma ha rhendzeleka-rhendzeleka, Ehudi a baleka, a tsemakanya hi laha ku nga ni swifaniso leswi vatliweke hi maribye, a ya fika eSeyira
emagangeni ya Efrayimi. Kutani a ba mhalamhala, Vaisraele va rhelela va suka emagangeni va n'wi landzelela, yena a va rhangele emahlweni.
Kutani Ehudi a ku ka vona: Ndzi landzeni, hikuva Vamowabu, vona valala va n'wina, HOSI Xikwembu xi va nyiketile emavokweni ya n'wina. Kutani va rhelela va n'wi landza, va fika va tekela Vamowabu ehlaluko ra nambu wa Yordani, va nga pfumeleri munhu ku tsemakanya ha kona.
Enyimpini leyi, Vaisraele va dlaya masocha lama tiyeke swinene ya Vamowabu ya kwalomu ka 10 000. A ku balekanga ni rin'we ra wona.
Hi siku rero, Vaisraele va hlula Vamowabu, kutani ku va ni ku rhula etikweni ku ringana malembe ya 80.
Endzhaku ka Ehudi, ku ta Xamgari n'wana Anati, a dlaya Vafilista va 600 hi nhonga yo tontswa yo khayima swifuwo. Kutani na yena a lamulela Vaisraele.
Loko Ehudi a lovile, Vaisraele va engeta va endla leswo biha emahlweni ka HOSI Xikwembu.
Kutani xi va nyiketa emavokweni ya Yabini hosi ya Kanana, loyi a a fuma a ri eHasoro. Mufambisi wa mavuthu ya yena a a ri Sisera, loyi a a tshama eHaroxete-wa-Vamatiko.
Yabini ú xanisile Vaisraele swinene ku ringana malembe ya 20, hikuva a a ri ni makalichi ya nsimbhi ya 900. Kutani Vaisraele va huwelela eka HOSI Xikwembu, va kombela ku pfuniwa.
Enkarhini lowu muprofeta wa xisati loyi a va ku i Debora, nkata Lapidoto, a a ri yena muavanyisi wa Vaisraele.
A a toloverile ku tshama ehansi ka murhi wa ncindzu (Ncindzu-wa-Debora) exikarhi ka Rhama na Betele, emagangeni ya Efrayimi. Kutani Vaisraele a va tlhandlukela eka yena va ya avanyiseriwa timhaka.
Siku rin'wana, Debora a vitana Baraka n'wana Abinowama loyi a a tshama emutini wa Kedexe wa va ka Neftali, a ku ka yena: Xileriso xa HOSI Xikwembu xa Israele, hi lexi: ‘Famba u ya hlengeleta mavuthu entshaveni ya Taboro, u hlawula vavanuna va 10 000 eka nyimba ya ka Neftali ni ya ka Zebuloni.
Kutani mina HOSI ndzi ta yenga Sisera mufambisi wa mavuthu ya Yabini, a ta hlangana na wena exinambyaneni xa Kixoni, a ri ni makalichi ni masocha ya yena; kutani mina ndzi ta n'wi nyiketa emavokweni ya wena.’
Baraka a ku ka Debora: Loko wena u pfumela ku famba na mina, ndzi ta ya; kambe loko u nga pfumeli, a ndzi nga yi!
Debora a ku: Hiswona, ndzi ta famba na wena; kambe lomu u yaka kona, u wu nga vuyi ni ku dzunisiwa, hikuva HOSI Xikwembu xi ta nyiketa Sisera emavokweni ya wansati. Kutani Debora a suka a famba na Baraka, va ya eKedexe.
Kutani Baraka a vitana va ka Zebuloni ni va ka Neftali, va tlhandlukela emutini wa Kedexe, va ri na Debora. Vavanuna lava a va fambisiwa hi Baraka a va ringana 10 000.
Enkarhini wolowo, Hebere lowa Mukeni a a tihambanisile ni vatukulu va Hobabu mukon'wana wa Muxe, a ya dzima ntsonga wa yena kule na vona, enkuhlwini wa le Saanayimi, kusuhi na Kedexe.
Loko Sisera a tivisiwile leswaku Baraka n'wana Abinowama ú tlhandlukerile entshaveni ya Taboro
a hlengeleta makalichi ya yena ya nsimbhi yo ringana 900, ni masocha ya yena hinkwawo, a suka na wona emutini wa Haroxete-wa-Vamatiko, a kongoma exinambyaneni xa Kixoni.
Kutani Debora a ku ka Baraka: Huma u ya lwa, hikuva leri hi rona siku leri HOSI Xikwembu xi nga ta nyiketa Sisera emavokweni ya wena. Ndzi vula ndzi tiyisile ndzi ri, xi ta va mufambisi wa wena! Kutani Baraka a suka entshaveni ya Taboro, a rhelela a ri ni masocha ya yena ya 10 000.
Loko masocha ya Baraka ma hlomula mafumu ma nghena enyimpini, HOSI Xikwembu xi hangalasa masocha hinkwawo ya Sisera ni makalichi ya yena hinkwawo, kutani yena a xika ekalichini a tsutsuma.
Kutani masocha ya Baraka ma hlongorisa makalichi ni masocha ya Sisera ku ya fika emutini wa Haroxete-wa-Vamatiko. Mavuthu hinkwawo ya Sisera ma dlayiwa hi fumu, ku nga sali na munhu ni un'we.
Loko a ri Sisera yena, a tsutsuma a ya fika entsongeni wa Yaele nkata Hebere lowa Mukeni, hikuva a ku ri ni ku twanana exikarhi ka Yabini hosi ya Hasoro ni va ka Hebere.
Kutani Yaele a huma a ya hlanganisa Sisera, a ku ka yena: Tsemakanyela haleno we n'wini wanga, u nga chavi, nghena laha ka mina. Kutani Sisera a tsemakanya a nghena entsongeni wa Yaele, kutani Yaele a n'wi khubumeta hi nkumba.
Sisera a ku ka Yaele: Ndzi kombela swimatana swo nwa, hikuva ndza fa hi torha. Yaele a n'wi nyika ntswamba lowu a wu ri enkwameni wa dzovo, a nwa, kutani Yaele a engeta a khubumeta Sisera hi nkumba.
Kutani Sisera a ku ka Yaele: Yima enyangweni ya ntsonga, kutani loko ko tshuka ku ta munhu a ku vutisa a ku: ‘A ku nghenanga wanuna laha ka wena xana?’ hlamula u ku: ‘E-e!’
Kambe loko Sisera a ha etlele hikwalaho ka ku karhala ngopfu, Yaele nkata Hebere a teka mhingu ya ntsonga, a teka ni nyundzu, a ya eka Sisera hi ku nyandlamela, a fika a belela mhingu enhlokweni ya Sisera, yi phohla yi ya tlhava ni le hansi, a fisa sweswo.
Loko Baraka a ta a ri karhi a hlota Sisera, Yaele a n'wi hlanganisa, a ku ka yena: Tana haleno, wanuna loyi u n'wi lavaka, ndzi ta ku komba yena. Baraka a ya nghena entsongeni wa Yaele, a kuma Sisera a file, ni mhingu yi ri enhlokweni.
Hi siku rero, Xikwembu xi endla leswaku Vaisraele va hlula Yabini hosi ya Kanana
kutani Vaisraele va sungula ku tshikelela Yabini hosi ya Kanana siku rin'wana ni rin'wana, va kondza va n'wi herisela makumu.
Hi siku rero, Debora na Baraka n'wana Abinowama va yimbelela risimu, va ku
Vaisraele va endla leswo biha emahlweni ka HOSI Xikwembu, kutani xi va nyiketa emavokweni ya Vamidiyani ku ringana malembe ya 7.
Vamidiyani a va ri ni matimba ku tlula Vaisraele, kutani Vaisraele va tilavela makhele etintshaveni, ni mabako, ni makocokoco, va balekela Vamidiyani.
Minkarhi hinkwayo loko Vaisraele va rimile masimu, Vamidiyani ni Vaamaleke ni va le vuxeni a va ta va ta va hlasela
va rhendzela Vaisraele, va herisa swa le masin'wini hinkwaswo ku ya fika kusuhi na Gaza, va nga siyi nchumu lexi Vaisraele va nga tihanyisaka ha xona, swi tsandza hambi nyimpfu, kumbe homu, kumbe mbhongolo yinene!
Vanhu lava a va ta ni swifuwo swa vona ni swo dzima ha swona mintsonga, va tele ku fana ni tinjiya; vona ni tikamela ta vona, a va ri ntsandza-vahlayi, kutani loko va nghenile ensin'wini, a ku nga ha sali nchumu.
Vaisraele va hundzuka swisiwana hikwalaho ka Vamidiyani, kutani va huwelela eka HOSI Xikwembu, va kombela ku pfuniwa.
Loko Vaisraele va huwelerile eka HOSI Xikwembu hi mhaka ya ku xanisiwa hi Vamidiyani
xi va rhumerile muprofeta, a fika a ku ka vona: HOSI Xikwembu xa Israele xi vula sweswo, xi ri: ‘Hi mina loyi a mi humeseke etikweni ra Egipta ni le vuhlongeni bya kona
ndzi mi kutsurile emavokweni ya Vaegipta ni ya hinkwavo lava a va mi xanisa, ndzi va hlongola va suka emahlweni ka n'wina, kutani ndzi mi nyika tiko ra vona
kutani ndzi te ka n'wina: Hi mina HOSI Xikwembu xa n'wina, mi nga tshuki mi kombisa xichavo eka swikwembu swa Vaamori, lava mi tshamaka etikweni ra vona! Kambe n'wina a mi yingisanga marito ya mina.’
Siku rin'wana ntsumi ya HOSI Xikwembu yi humelela, yi fika yi tshama ehansi ka murhi wa nkuhlu lowu nga le Ofira, emutini wa Yowasi lowa Muabiezere. Gidiyoni n'wana Yowasi a a ri eku huleni ka koroni exihundleni, laha mihandzu ya vhinya yi pyaxeriwaka kona, leswaku Vamidiyani va nga swi voni.
Kutani ntsumi yi tikomba eka Gidiyoni, yi ku ka yena: We nhenha ya xivindzi, HOSI Xikwembu xi na wena!
Gidiyoni a hlamula ntsumi a ku: Ndza swi twa, we n'wini wanga, kambe loko hakunene HOSI Xikwembu xi ri na hina, xana hikwalaho ka yini hi humeleriwa hi swilo leswi hinkwaswo xana? Xana mintirho ya xona hinkwayo leyo hlamarisa leyi vatata wa hina va hi hlamuseleke yona, yi kwihi xana? Va hi byerile leswaku hi humesiwile hi HOSI Xikwembu etikweni ra Egipta, kambe sweswi xi hi tshikile, xi hi nyiketa emavokweni ya Vamidiyani!
Kavaloko HOSI Xikwembu xi hlamula Gidiyoni, xi ku: Yana hi matimba lawa u nga na wona, u ya lamulela Vaisraele emavokweni ya Vamidiyani; hi mina ndzi ku rhumaka!
Kutani Gidiyoni a ku: Hiswona, we n'wini wanga, kambe xana Vaisraele ndzi ta va lamulerisa ku yini xana? Ndyangu wa ka hina hi lowutsongo exikarhi ka va ka Manase, naswona mina ndzi lontsongo exikarhi ka vamakwerhu.
HOSI Xikwembu xi ku: U ta swi kota, hikuva ndzi ta va na wena, kutani u ta herisa Vamidiyani hinkwavo.
Gidiyoni a ku: Loko u ndzi tsakela, ndzi nyike xikombiso xa leswaku marito lawa ma huma eka wena hakunene.
Ndzi kombela leswaku u yimanyana, ndzi kondza ndzi vuya ni nyiko ya mina, ndzi ta ku humesela yona. Kutani HOSI Xikwembu xi hlamula xi ku: Hiswona, a ndzi nga suki u ko u vuya.
Kutani Gidiyoni a ya a ya tlhava ximbutana, a sweka ni swinkwa swo-ke-comela hi mapa yo tata xinkwamana; a veka nyama ya ximbutana exirhundzwini, a chela murhu wa kona eximbitaneni, kutani a huma na swona a ya swi veka ehansi ka nkuhlu, a swi vikela ntsumi ya Xikwembu.
Kutani yona yi ku ka Gidiyoni: Teka nyama leyi ni swinkwa leswi, u swi tlhandleka eribyeni leri, kutani u chela murhu ehenhla ka swona. Gidiyoni a endlisa sweswo.
Kutani ntsumi ya HOSI Xikwembu yi tshambuluta voko yi khumba nyama ni swinkwa leswo-ke-comela hi le makumu ka nhonga leyi a yi yi khomile, kutani ku huma ndzilo eribyeni, wu herisa nyama ni swinkwa, kutani ntsumi ya HOSI Xikwembu yi suka yi nyamalala.
Hiloko Gidiyoni a twisisa leswaku munhu loyi a a ri ntsumi ya HOSI Xikwembu, kutani a ku: Yo, we HOSI N'wini wanga, ndzi file hikuva ndzi vonile ntsumi ya wena hi mahlo!
Kambe HOSI Xikwembu xi ku ka yena: Rhula mbilu, u nga chavi, hikuva u nga ka u nga fi.
Kutani Gidiyoni a akela HOSI Xikwembu alitari exivandleni xexo, a yi thya vito ra HOSI-i-ku-rhula. Alitari ya kona ya ha ri kona ni namuntlha le Ofira, emutini wa va ka Abiezere.
Hi vusiku byebyo, HOSI Xikwembu xi ku ka Gidiyoni: Teka nkuzi ya tata wa wena, leya vumbirhi leyi nga ni malembe ya 7, kutani u mbundzumuxa alitari ya Baali leyi nga emutini wa tata wa wena, u tsema ni mhandze ya Axera leyi nga etlhelo ka alitari, yi wela hansi.
Kutani u ndzi akela alitari mina HOSI Xikwembu xa wena, u yi aka kwala makocokocweni, hi maribye lama nga ta veketeriwa hi nawu. Kutani u teka nkuzi, yi nga leya vumbirhi, u humesa ha yona magandzelo lama hisiwaka. Mhandze ya Axera leyi u nga ta va u yi tsemile, yi ta va tihunyi ta gandzelo leri.
Hiloko Gidiyoni a hlawula vavanuna va 10 exikarhi ka malandza ya yena, kutani a ya endla hilaha HOSI Xikwembu xi n'wi leriseke hakona. Kambe a endla ntirho lowu nivusiku, hikuva a a chava va ka vona ni vaaki va muti.
Kuteloko vavanuna va muti va pfuka nimpundzu, va kuma leswaku alitari ya Baali yi mbundzumuxiwile, na yona mhandze ya Axera leyi a yi ri etlhelo ka alitari, yi tsemiwile yi wela hansi. Kutani va kuma ku akiwile ni alitari, ni leswaku nkuzi leyi nga ya vumbirhi yi hiseriwile ehenhla ka yona.
Kutani va vutisana va ku: I mani loyi a endleke swilo leswi xana? Kutani endzhaku ka loko va kambisisile ni ku lavisisa mhaka ya kona, va kuma leswaku i Gidiyoni n'wana Yowasi loyi a endleke swona.
Hiloko vavanuna va muti va ku ka Yowasi: Tisa n'wana wa wena hi ta n'wi dlaya, hikuva ú mbundzumuxile alitari ya Baali, a tlhela a tsema ni mhandze ya Axera leyi a yi ri etlhelo ka yona, yi wela hansi.
Kambe Yowasi a byela vanhu hinkwavo lava a va n'wi rhendzerile, a ku: Xana hi n'wina mi lwelaka Baali xana? Kumbe hi n'wina vasirheleri va yena xana? Un'wana ni un'wana loyi a lwelaka Baali, loko ri xa ú ta fa. Loko Baali a ri xikwembu, a a tilwele, hikuva i alitari ya yena leyi yi mbundzumuxiweke.
Ku sukela siku rero, Gidiyoni a thyiwa vito ra Yerubaali, hileswaku Baali a a tilwele hi yexe, hikuva Gidiyoni ú mbundzumuxile alitari ya Baali.
Vamidiyani hinkwavo ni Vaamaleke ni va le vuxeni va hlengeletana, kutani va pela nambu wa Yordani, va ya gova erivaleni ra Yizriele.
Moya wa HOSI Xikwembu wu nghena eka Gidiyoni, kutani a ba mhalamhala, a vitana va ka Abiezere leswaku va n'wi landza.
Kutani Gidiyoni a rhuma vanhu va ya vitana ni va ka Manase hinkwavo, a vitana ni va ka Asere, ni va ka Zebuloni, ni va ka Neftali, leswaku va n'wi landza. Hiloko va tlhandluka va ya hlangana na yena.
Gidiyoni a ku ka Xikwembu: U vurile leswaku u lava ku lamulela Vaisraele hi voko ra mina.
Hiswona! Sweswi ndzi andlala dzovo leri nga na voya kwala xivuyeni; loko mberha yi nga wela ehenhla ka rona ntsena, kambe misava ya laha xivuyeni yi nga tsakami, u ta va u ndzi khorwisile leswaku hakunene u lava ku lamulela Vaisraele hi voko ra mina, hilaha u vuleke hakona.
Kutani swi va tano: Hi siku leri tlhandlamaka, Gidiyoni a pfuka ka ha ri mpundzu swinene, a ya songa dzovo leri nga ni voya, a ri kama, ku huma mati yo ringana ku tata jomela.
Kutani Gidiyoni a vulavula ni Xikwembu a ku: Ndzi kombela leswaku u nga ndzi kariheli, ndza ha lava ku vula rito rin'we ntsena. Ndzi pfumelele ndzi ringeta kambe, kan'we ntsena, hi dzovo leri ri nga ni voya: Ndzi kombela leswaku u ri omisa, kambe misava hinkwayo ya laha xivuyeni yi tsakama hi mberha.
Hi vusiku byebyo, Xikwembu xi endla tano: Xi omisa dzovo ntsena, kambe misava hinkwayo ya laha xivuyeni yi tsakama hi mberha.
Kutani Yerubaali, a nga yena Gidiyoni, ni vanhu hinkwavo lava a a ri na vona, va pfuka ka ha ri mpundzu swinene, va ya gova kusuhi ni xihlovo xa Haroda; kasi Vamidiyani vona a va govile hi tlhelo ra n'walungu, erivaleni leri nga ehansi ka ntshava ya More.
HOSI Xikwembu xi ku ka Gidiyoni: Vanhu lava u nga na vona va tele ngopfu! Ndzi nga ka ndzi nga nyiketi Vamidiyani emavokweni ya Vaisraele vo tarisa sweswo, hikuva va nga tikurisa emahlweni ka mina, va ku: ‘Hi tiponisile hi matimba ya hina.’
Kutani HOSI Xikwembu xi ku ka Gidiyoni: Vanhu lava va ha tele ngopfu. Rhelela na vona mi ya laha ku nga na mati, kutani mina ndzi ta fika ndzi ku hlawulela vona. Munhu loyi ndzi nga ta ku byela leswaku ú fanele ku famba na wena, ú ta famba; kambe loyi ndzi nga ta ku byela leswaku a nga fambi na wena, a nge fambi.
Kutani Gidiyoni a rhelela ni vanhu lava va ya laha ku nga na mati, kutani HOSI Xikwembu xi ku ka Gidiyoni: Un'wana ni un'wana loyi a nga ta kaca mati hi ririmi, ku fana ni leswi timbyana ti nwisaka swona, n'wi veke etlhelo. Kambe un'wana ni un'wana loyi a nga ta nkhinsama hi matsolo a orhovela mati kunene, n'wi veke etlhelo rin'wana.
Kutani vavanuna lava nga nwa mati hi ku kapitela kunene, a va ri 300, kambe lavan'wana hinkwavo va nkhinsamile hi matsolo va orhovela kunene.
Kutani HOSI Xikwembu xi ku Gidiyoni: Ndzi ta mi lamulela hi vavanuna va 300 lava nga kapitela mati kunene, ndzi nyiketa Vamidiyani emavokweni ya wena; kambe lavan'wana hinkwavo, va tshike va tlhelela emakaya.
Kutani Gidiyoni a teka timbuva ta lava mukaka, a teka ni timhalamhala ta vona, kutani a va ntshunxa hinkwavo leswaku va tlhelela emakaya, kambe lavan'wana va 300 a va byela leswaku va sala. Mixaxa ya Vamidiyani a yi ri erivaleni ehansi ka ntshava.
Hi vusiku byebyo, HOSI Xikwembu xi ku ka Gidiyoni: Pfuka u rhelela, u ya emixaxeni, hikuva ndzi yi nyiketile emavokweni ya wena.
Loko u chava ku rhelela u ri wexe, teka nandza wa wena Pura, mi rhelela swin'we mi ya emixaxeni.
U ta twa leswi Vamidiyani va swi vulaka, kutani endzhaku ka swona u ta tiya nhlana, u nga ha chavi ku nghena emixaxeni. Kavaloko Gidiyoni a rhelela ni nandza wa yena Pura, va fika erihlampfini ra mixaxa ya masocha.
Vamidiyani ni Vaamaleke ni va le vuxeni a va tate rivala, va tele kukota tinjiya, na tona tikamela ta vona a ti ri ntsandza-vahlayi, ti tele ku fana ni sava eribuweni ra lwandle.
Loko Gidiyoni a fika, Mumidiyani un'wana a a ri karhi a rungulela nakulobye norho lowu a wu lorheke, a ku: Ndza ha ku lorha norho, ndzi vona ximbhundzwa xin'we xa mapa ya maxalana xi vumbuluka xi nghena emixaxeni ya hina, xi fika xi ba ntsonga wa hina swinene, xi wu pewula wu wela ehansi.
Kutani nakulobye wa loyi a lorheke a hlamula a ku: Sweswo swi vula ntsena fumu ra Gidiyoni n'wana Yowasi lowa Muisraele. Xikwembu xi hi nyiketile hina Vamidiyani ni mavuthu ya hina hinkwawo emavokweni ya yena.
Loko Gidiyoni a twa marungulo lawa ya norho ni nhlamuselo ya wona, a khongela, kutani a tlhelela emixaxeni ya Vaisraele, a ku ka vona: Pfukani, hikuva HOSI Xikwembu xi nyiketile mixaxa ya Vamidiyani emavokweni ya n'wina.
Kutani a avanyisa vavanuna lava va 300 hi mintlawa minharhu, a khomisa un'wana ni un'wana wa vona mhalamhala yin'we, ni xikhuwana lexi nga chelangiki nchumu xi ri ni xisa xa ndzilo endzeni.
Kutani a ku ka vona: Mi ndzi languta, kutani mi encenyeta; loko ndzi fika erihlampfini ra mixaxa, mi endla leswi ndzi nga ta swi endla.
Loko mina ni hinkwavo lava nga kusuhi na mina hi ba mhalamhala, na n'wina banani timhalamhala ta n'wina, hinkwako lomu mi nga ta va mi ri kona mi rhendzele mixaxa; kutani mi huwelela, mi ku: ‘Hi va HOSI! Hi va Gidiyoni!’
Kutani Gidiyoni ni vavanuna va 100 lava a a ri na vona va ya erihlampfini ra mixaxa, hi nkarhi lowu valanguteri va le xikarhi ka vusiku a va ha ku sungula ntirho. Vaisraele va ba timhalamhala, va faya ni swikhuwana leswi a va swi khomile.
Kutani vavanuna hinkwavo va mintlawa leminharhu va ba timhalamhala, va fayetela ni swikhuwana, un'wana ni un'wana a khomile xisa xa ndzilo hi voko ra ximatsi, ni mhalamhala hi voko ra xinene. Kutani va huwelela va ku: Fumu ra HOSI! Fumu ra Gidiyoni!
Vavanuna hinkwavo va yima etindhawini ta vona va rhendzele mixaxa. Hiloko Vamidiyani hinkwavo va suka va tsutsuma va ri karhi va ba huwa.
Loko Vaisraele va ba timhalamhala leta 300, HOSI Xikwembu xi endla leswaku Vamidiyani va hlangana tinhloko va tlhavana hi mafumu emixaxeni hinkwayo. Kutani va baleka va tsutsuma, ku kondza va ya fika eBeta-Xita, ku langutana na Sereda, va hundza va ya fika eTabata endzilekaneni wa Avele-Mehola.
Kutani Vaisraele va ka Neftali ni va ka Asere ni va ka Manase hinkwavo va vitaniwa, va ta hlongorisa Vamidiyani.
Kutani Gidiyoni a rhuma vanhu va ya emagangeni hinkwawo ya va ka Efrayimi, va fika va ku: Rhelelani mi ta lwa ni Vamidiyani, mi va tekela swihlovo swa vona ku ya fika eBeta-Bara ni le Yordani. Kutani vavanuna hinkwavo va ka Efrayimi va vitaniwa, va ya tekela Vamidiyani swihlovo swa vona, ku ya fika eBeta-Bara ni le nambyeni wa Yordani.
Loko Vaisraele va ri karhi va hlongorisa Vamidiyani, va khoma tindhuna ta vona timbirhi, Orebe na Zeba; va ya dlayela Orebe eka Ribye ra Orebe, Zeba na yena va ya n'wi dlayela eka Ribye ra Zeba, laha va pyaxelaka kona mihandzu ya vhinya. Kutani va tsema tinhloko ta vona va ti yisa eka Gidiyoni, eribuweni ra nambu wa Yordani.
Kutani va ka Efrayimi va ku ka Gidiyoni: Xana u endle yini ku ka u nga hi vitani, loko u ya lwa ni Vamidiyani, xana? Kutani va n'wi holovela swinene.
Kambe yena a va hlamula a ku: I ncini lexi ndzi xi endleke, lexi nga ringanisiwaka ni leswi n'wina mi swi endleke, xana? Leswi n'wina va ka Efrayimi mi swi khwajeke, swi tlula leswi hina va ka Abiezere hi swi tshoveleke
hikuva Xikwembu xi nyiketile Orebe na Zeba tindhuna ta Midiyani emavokweni ya n'wina; leswi hina hi koteke ku swi endla, swi nga ringana ni swa n'wina xana? Loko Gidiyoni a vurile marito lawa, vukari bya vona byi rhelela.
Hambileswi Gidiyoni ni vavanuna va 300 lava a a ri na vona a va karhele ngopfu, loko va fika enambyeni wa Yordani, va wu perile, va hlongorisa Vamidiyani.
Kutani Gidiyoni a fika a ku ka vavanuna va muti wa Sukoti: Ndzi kombela leswaku mi nyika vanhu lava ndzi nga na vona exinkwa, hikuva va karhele ngopfu; hi le ku hlongoriseni ka tihosi ta Vamidiyani Zeba na Salmuna.
Varhangeri va Sukoti va hlamula va ku: Xana Zeba na Salmuna, mi va khomile xana, leswi u nge hi nyika mavuthu ya wena exinkwa, xana?
Kutani Gidiyoni a ku: Hiswona! Kambe loko HOSI Xikwembu xi ta va xi nyiketile Zeba na Salmuna emavokweni ya mina, ndzi ta mi xanisa swinene ndzi mi rharhambulela hi mitwa ni swigatlu swa le mananga!
Loko va suka eSukoti, va tlhandluka va ya emutini wa Penuwele, kutani Gidiyoni a engeta a va kombelela xinkwa, kambe nhlamulo ya kona yo tlhela yi fana ni ya le Sukoti.
Kutani Gidiyoni a ku ka va le Penuwele: Loko ndzo vuya ndzi hlurile, xihondzo lexi xa n'wina, ndzi ta xi hirimuxa!
Enkarhini lowu, Zeba na Salmuna a va ri eKarikoro swin'we ni masocha ya vona ya kwalomu ka 15 000, ma nga lawa a ma sele eka mavuthu hinkwawo ya vanhu va le vuxeni, endzhaku ka loko ku dlayiwile masocha ya 120 000.
Kutani Gidiyoni a tlhandluka hi budula leri hundzaka hi le vuxeni bya muti wa Noba ni wa Yogibeha, a fika a hlasela masocha ya Vamidiyani ma nga ehleketanga nchumu.
Hiloko Zeba na Salmuna, tihosi ta Vamidiyani, ti suka ti tsutsuma, kutani Gidiyoni a ti hlongorisa, a ya ti khoma, kutani masocha ya tona ma sungula ku rhurhumela hinkwawo.
Loko Gidiyoni n'wana Yowasi a vuya hi le nyimpini, a hundza hi le xiphandzeni xa Heresi
kutani a khoma jaha rin'wana ra le Sukoti, a ri konanisa; hiloko jaha ra kona ri n'wi tsalela mavito ya varhangeri ni ya vakulukumba va le Sukoti vo ringana 77.
Kutani Gidiyoni a fika eka vakulukumba lava va le Sukoti, a ku ka vona: Loko ndzi fikile eka n'wina ndzi kombelela vanhu va mina exinkwa, mi ndzi hlekurile, mi ku: ‘Zeba na Salmuna, mi va khomile xana, leswi u nge hi nyika mavuthu ya wena exinkwa!’ Xana a hi vona lava xana?
Kutani Gidiyoni a teka vakulukumba va muti wa Sukoti, a va xanisa hi ku va rharhambulela hi mitwa ni swigatlu swa le mananga.
Kutani Gidiyoni a ya hirimuxa xihondzo xa le Penuwele, a dlaya vavanuna va muti lowu.
Kutani Gidiyoni a ku ka Zeba na Salmuna: Vavanuna lava mi va dlayeke le Taboro, va kwihi xana? Vona va hlamula va ku: Sweswi u nga xiswona, na vona a va ri tano, hinkwavo a va vonaka va ri vana va tihosi.
Kutani Gidiyoni a ku: A va ri vamakwerhu, vana va manana; ndzi tiyisa hi ku hlambanya emahlweni ka HOSI Xikwembu lexi hanyaka, leswaku loko a mi lo va tshika va hanya, na mina a ndzi nga ta mi dlaya.
Kutani Gidiyoni a vitana Yetere mativula ya yena, a ku: Tana, u ta va dlaya. Kambe Yetere a nga humesanga banga ra yena, hikuva a a chava, naswona a a ri ntsongo.
Hiloko Zeba na Salmuna va ku: Tana hi wexe u ta hi dlaya, hikuva matimba ya munhu ma fambelana ni xiyimo xa yena. Kutani Gidiyoni a ya a ya dlaya Zeba na Salmuna, a teka ni masindza lawa a ma ri etinhan'wini ta tikamela ta vona.
Kutani vavanuna va Israele va ku ka Gidiyoni: Hi kombela leswaku wena ni vana va wena ni vatukulu va wena, mi hi fuma, hikuva wena u hi ponisile emavokweni ya Vamidiyani.
Gidiyoni a va hlamula a ku: Mina ndzi nga ka ndzi nga mi fumi, hambi a ri n'wana wa mina a nge mi fumi, kambe mi ta fumiwa hi HOSI Xikwembu.
Gidiyoni a ya emahlweni a ku ka vona: Mina ndzi mi kombela xilo xin'we ntsena: Un'wana ni un'wana wa n'wina a a ndzi nyike swingwavila swa le tindleveni leswi a swi phangheke. (Vamidiyani a va ri ni swingwavila swa nsuku swa le tindleveni, hikuva a va hanya ku fana ni va ka Iximaele.)
Vavanuna va Israele va hlamula va ku: Hi ta ku nyika swona hi mbilu yo basa. Kutani va andlala nceka, un'wana ni un'wana a veka eka wona swingwavila leswi a swi phangheke.
Swingwavila swa nsuku swa le tindleveni leswi Gidiyoni a swi kombeleke, a swi tika 20 kg, va n'wi nyika ni masindza, ni vuhlalu, ni minceka ya xivunguvungu ya tihosi ta Midiyani, ni tinketani leti a ti ri etinhan'wini ta tikamela ta vona.
Kutani Gidiyoni a teka nsuku wa kona, a vumba xifaniso xa efodi ha wona, a ya xi veka le Ofira, wu nga muti wa ka vona. Kutani xifaniso lexi xi hundzuka ndhawu leyi Vaisraele hinkwavo a va ya endlela eka yona vunghwavava, xi va ntlhamu eka Gidiyoni ni va ka vona.
Hi ndlela leyi, ku va loko Vamidiyani va hluriwile hi Vaisraele, va hluleriwa makumu. Enkarhini wa Gidiyoni, ku vile ni ku rhula etikweni ku ringana malembe ya 40.
Kutani Gidiyoni n'wana Yowasi, a ya a ya tshama emutini wa yena.
Enkarhini lowu Gidiyoni a a ri ni vana va 70 lava a va ri va yena va xiviri, hikuva a a ri ni vasati vo tala.
Nsati wa yena lontsongo wa le Xikeme na yena a veleka n'wana wa mufana, kutani Gidiyoni a n'wi thya vito ra Abimeleke.
Gidiyoni n'wana Yowasi ú file a dyuharile swinene, kutani a lahliwa esirheni ra tata wa yena emutini wa Ofira wa va ka Abiezere.
Kuteloko Gidiyoni a ha ku lova, Vaisraele va tlhela va endla vunghwavava va tirhela Baali, kutani va teka Baala-Beriti xi va xikwembu xa vona.
Vaisraele va rivala HOSI Xikwembu lexi a xi va lamulerile emavokweni ya valala va vona hinkwavo, hi matlhelo hinkwawo.
Kutani Vaisraele a va kombanga ku nkhensa ka vona eka ndyangu wa Yerubaali (hileswaku, wa Gidiyoni), hambileswi yena a a va endlerile leswinene ngopfu.
Abimeleke n'wana Yerubaali a ya eXikeme laha mana wa yena a a huma kona, a fika a byela vakokwa wa yena hinkwavo, a ku
Vutisani vinyi va muti wa Xikeme hinkwavo mi ku ka vona: ‘Xana mi tsakela yini, ku fumiwa hi vana hinkwavo va Yerubaali va 70, kumbe ku fumiwa hi un'we xana?’ Mi fanele ku tsundzuka leswaku mina ndzi velekiwile hi n'wina.
Hiloko vakokwa wa Abimeleke va ya va ya n'wi vulavulela ni vavanuna va Xikeme hinkwavo hi tlhelo ra mhaka leyi, kutani vavanuna va Xikeme va hlawula ku rhangeriwa hi Abimeleke, hikuva a va ku: I wa ka hina!
Kutani va teka mali ya tisilivhere ta 70 endlwini ya Baala-Beriti va nyika Abimeleke, kutani yena a hakela ha yona vavanuna vo ka va nga pfuni nchumu, vo pfumala xichavo, lava a va n'wi tirhela.
Kutani a ya le Ofira emutini wa tata wa yena, a fika a dlayetela vamakwavo wa yena va 70 ehenhla ka ribye rin'we, va nga vana va Yerubaali. Loyi a poneke exikarhi ka vona i Yotamu, yena lontsongo eka vona hinkwavo, hikuva a a tumberile.
Vinyi va muti wa Xikeme ni va ximutana xa Beta-Milo va hlengeletana hinkwavo, kutani va ya eribyeni ra vugandzeri enkuhlwini, va ya veka Abimeleke ku va hosi.
loko mi lava leswaku Xikwembu xi mi yingisa!
‘Hi kombela leswaku u hi fuma.’
kutani ndzi ya risa mirhi, xana?’
‘Tana wena, u ta hi fuma.’
kutani ndzi ya risa mirhi, xana?’
‘Tana wena, u ta hi fuma.’
kutani ndzi ya risa mirhi, xana?’
‘Tana wena, u ta hi fuma.’
wu herisa ni mirhi ya kedari entshaveni ya Lebanoni.’
Yotamu a ya emahlweni a ku: Xana leswi mi vekeke Abimeleke ku va hosi, mi swi endlile hi timbilu ta n'wina hinkwato mi nga kanakani xana? Xana mi n'wi tsundzukile Yerubaali ni ndyangu wa yena, mi nkhensa leswi a mi endleleke swona, xana?
Tata wa mina a nga tsetselelanga vutomi bya yena, kambe ú mi lwerile a mi kutsula emavokweni ya Vamidiyani.
Namuntlha hi leswi, mi pfukele ndyangu wa tatana, mi dlayetela vana va yena va xinuna va 70 ehenhla ka ribye rin'we, mi heta hi ku teka Abimeleke, n'wana wa nsati lontsongo, mi n'wi veka ku va hosi ya vanhu va muti wa Xikeme hi leswi yena a nga xaka ra n'wina.
Swilo leswi mi swi endleke Yerubaali ni ndyangu wa yena namuntlha, loko mi swi endlile hi timbilu ta n'wina hinkwato mi nga kanakani, tsakani na Abimeleke wa n'wina, na yena a a tsake na n'wina!
Kambe loko swi nga ri tano, ku ta pfurha ndzilo wu huma eka Abimeleke, wu herisa vanhu va muti wa Xikeme ni va ximutana xa Beta-Milo; ni le ka vanhu va muti wa Xikeme ni va ximutana xa Beta-Milo, ku ta huma ndzilo wu ya herisa Abimeleke.
Kutani Yotamu a baleka a tsutsumela eBera, a ya tshama kona hi ku chava makwavo Abimeleke.
Abimeleke ú fumile malembe manharhu etikweni ra Israele.
Kutani Xikwembu xi byala moya lowo biha exikarhi ka Abimeleke ni vakulukumba va muti wa Xikeme, kutani va sungula ku hundzukela Abimeleke.
Mhaka leyi yi humelerile leswaku tihanyi leti Abimeleke a ti endleke hi ku halata ngati ya vamakwavo, va nga vana va Yerubaali va 70, ti rihiseriwa ehenhla ka yena ni le henhla ka vavanuna va Xikeme lava n'wi seketeleke.
Kutani vavanuna va Xikeme va veka vanhu etinhlohlorhini ta tintshava leswaku va tumbelela Abimeleke, kutani va sungula ku tekela vahundzi-va-ndlela swilo swa vona. Mhaka leyi yi fika etindleveni ta Abimeleke.
Gaali n'wana Ebede a rhurha ni va ka vona, va ya tshama eXikeme, kutani vavanuna va muti lowu va sungula ku tshemba yena.
Kutani va suka va ya hlengeleta mihandzu ya vhinya emasin'wini ya vona, va yi pyaxa, va endla nkhuvo, va ya wu dyela endlwini ya xikwembu xa vona, va nwa va ri karhi va sandza Abimeleke.
Gaali n'wana Ebede a ku: Xana Abimeleke wa kona o va mani, hi nga ta kala hi n'wi tirhela, hina vanhu va Xikeme, xana? Yena n'wana Yerubaali ni ndhuna yakwe Zebulu, xana khale a va nga tirheli va ka Hamoro tata wa Xikeme, xana? Kutani mhaka ya leswaku hina hi n'wi tirhela yi huma kwihi xana?
Loko a swo endleka leswaku ndzi va murhangeri wa vanhu lava, Abimeleke a ndzi ta n'wi hlongola, ndzi ku ka yena: ‘Kurisa vuthu ra wena, u huma hi ta lwa!’
Loko Zebulu ndhuna ya muti wa Xikeme a twa marito ya Gaali n'wana Ebede, a kariha swinene.
Kutani a rhuma vanhu va nyengeleta va ya byela Abimeleke, va ku: Gaali n'wana Ebede ni va ka vona va nghenile haleno Xikeme, kutani va le ku hlohleteleni ka vanhu leswaku va lwa na wena.
Kutani wena ni vavanuna lava u nga na vona, mi fanele ku ngungumela nivusiku, mi ya va tumbelela enhoveni.
Nimpundzu loko dyambu ra ha ku huma, mi hatla mi nghena mi hlasela muti. Kutani loko yena ni vavanuna lava a nga na vona va mi hlanganisa va lwa na n'wina, va endleni leswi mi nga ta swi kota.
Kutani Abimeleke ni vavanuna hinkwavo lava a a ri na vona va pfuka nivusiku va kongoma eXikeme, va fika va avana hi mintlawa ya mune, va tumbelela muti lowu.
Gaali n'wana Ebede a suka a ya yima enyangweni ya muti, kutani Abimeleke ni vavanuna lava a a ri na vona va huma lomu a va tumberile kona.
Loko Gaali a vona vavanuna lava, a ku ka Zebulu: Languta! Ku ta vavanuna, va rhelela va huma etinhlohlorhini ta tintshava. Zebulu a hlamula a ku: Wena u teka mindzhuti leyi u yi vonaka ya tintshava u yi fanisa ni vanhu.
Gaali a engeta a ku: Languta! Ku ta vavanuna, va rhelela va suka exivindzini xa ntshava; ntlawa wun'wana wu ta hi tlhelo ra Nkuhlu wa Mungoma.
Hiloko Zebulu a ku ka Gaali: Xana u lo tsemeka nomo xana? A hi wena a wu ku: ‘Abimeleke wa kona o va mani, hi nga ta kala hi n'wi tirhela’ xana? Vanhu lava a wu va sandza, hi lava! Huma, u ya lwa na vona.
Kutani Gaali a huma, a rhangerile vavanuna va Xikeme, a ya lwa na Abimeleke.
Hiloko Abimeleke a yela Gaali, kambe yena a suka a tsutsuma, kutani Abimeleke a n'wi hlongorisa. Vavanuna lavo tala va Xikeme va tlhaviwa va sala va lo n'wálálálá, ku ya fika enyangweni ya muti.
Kutani Zebulu a hlongola Gaali ni va ka vona, va suka emutini wa Xikeme. Abimeleke yena a a tshama le Aruma.
Siku leri tlhandlamaka, vavanuna va Xikeme va huma va ya enhoveni, kutani mhaka leyi yi ya fika etindleveni ta Abimeleke.
Kutani Abimeleke a huma ni vavanuna va yena, a fika a va avanyisa hi mintlawa minharhu, va tumbelela vavanuna va Xikeme enhoveni. Loko Abimeleke a tlakusa mahlo, o vona vavanuna va Xikeme va ri karhi va ta, kutani a va yela, a fika a va hlasela.
Kutani Abimeleke a tsutsuma ni ntlawa lowu a a ri na wona, va ya yima enyangweni ya muti, mintlawa mimbirhi leyin'wana yona yi ri karhi yi tsutsumela lava a va ri enhoveni, yi ya va hlasela.
Siku rero hinkwaro, Abimeleke a lwa ni muti wa Xikeme, a dlayetela vaaki va wona, a wu teka, a tlhela a wu mbundzumuxa, a haxa ni munyu.
Loko vanhu hinkwavo va Xihondzo-xa-Xikeme va twa mhaka leyi, va suka va ya nghena ekhokholweni ra tempele ya Eli-Beriti.
Mhaka ya ku hlengeletana ka vanhu hinkwavo va Xihondzo-xa-Xikeme yi ya fika etindleveni ta Abimeleke
kutani a teka xihloka, a tlhandluka ni vavanuna lava a a ri na vona, va ya entshaveni ya Salimoni, a fika a tsema rihlampfu, a ri tlhandleka ekatleni, kutani a byela vavanuna hinkwavo lava a a ri na vona, a ku: Leswi mi ndzi voneke ndzi endla swona, hatlisani mi swi endla na n'wina.
Hiloko un'wana ni un'wana wa vavanuna lava a tsema rihlampfu, kutani va landzelela Abimeleke, va fika va khegetela mahlampfu ekhokholweni, va ma lumeka. Kutani vanhu hinkwavo va Xihondzo-xa-Xikeme, vavanuna ni vavasati vo lava ku ringana 1 000, va fela ekhokholweni.
Kutani Abimeleke a ya a ya hlasela muti wa Tebese, a wu teka.
Kambe emutini lowu a ku ri ni xihondzo xo tiya, kutani vanhu hinkwavo va muti, vavanuna ni vavasati, va tsutsuma va ya nghena eka xona, va tipfalela, va khandziya ni le lwangwini ra xona.
Kutani Abimeleke a ya exihondzweni, a ya hlasela lava a va ri ka xona. Loko a tshinela enyangweni ya xona a lava ku xi hisa
wansati un'wana a hoxa ribye ra ku sila, ri fika ri ba Abimeleke, ri n'wi faya nhloko.
Kutani Abimeleke a vitana jaha leri a ri n'wi rhwalela matlhari, a ku ka rona: Humesa banga ra wena, u ndzi dlaya, hikuva a ndzi lavi leswaku vanhu va ku, ndzi dlele hi wansati! Kutani jaha ra kona ri n'wi tlhava, a fa.
Loko vavanuna va Israele va vona leswaku Abimeleke ú file, va hangalaka, un'wana ni un'wana a kongoma emutini wa yena.
Leyi hi yona ndlela leyi Xikwembu xi rihiseleke ha yona vugevenga lebyi Abimeleke a byi endleke tata wa yena hi ku dlaya vamakwavo va 70.
Naswona Xikwembu xi vangela vanhu va Xikeme ku xaniseka, va riha mintirho ya vona leyo biha, hilaha Yotamu n'wana Yerubaali a a vurile hakona loko a va rhuketela.
Endzhaku ka Abimeleke, ku humelela Tola n'wana Puwa wa Dodo, wanuna wa ka Isakara, ku ta va mulamuleri wa Vaisraele. A a tshama emutini wa Xamiri, emagangeni ya Efrayimi.
Ú rhangerile Vaisraele ku ringana malembe ya 23. Loko a lova, ú lahliwile eXamiri.
Endzhaku ka Tola, ku humelela Yayiro wa Mugiliyadi, a va murhangeri wa Vaisraele ku ringana malembe ya 22.
Yayiro a a ri ni vana va 30 lava a va famba hi timbhongolo ta 30. Vana lava a va ri ni miti ya 30 etikweni ra Giliyadi, leyi ni namuntlha ya ha tiviwaka hi vito ra Havhota-Yayiro (hileswaku swimitana swa Yayiro).
Loko Yayiro a lova, ú lahliwile eKamona.
Vaisraele va tlhela va endla leswo biha emahlweni ka HOSI Xikwembu: Va tirhela swifaniso swa Baali ni swa Astarte, swi nga swikwembu swa Vasiriya, ni Vasidoni, ni Vamowabu, ni Vaamoni, ni Vafilista. Vaisraele va tshika HOSI Xikwembu, va nga ha xi tirheli.
Kutani HOSI Xikwembu xi karihela Vaisraele, xi va nyiketa emavokweni ya Vafilista ni Vaamoni
lava va hluleke Vaisraele lembe rero, va sungula ku va xanisa. Vaisraele hinkwavo lava a va tshama entsungeni wa nambu wa Yordani, etikweni ra Vaamori leri nga eGiliyadi, va xanisiwile ku ringana malembe ya 18.
Vaamoni va tsemakanya ni nambu wa Yordani, va ya lwa ni va ka Yuda, ni va ka Benjamini, ni va ka Efrayimi, kutani Vaisraele va va eku xanisekeni lokukulu.
Kutani Vaisraele va sungula ku huwelela eka HOSI Xikwembu, va ku: Hi ku dyoherile, we Xikwembu, hikuva hi ku tshikile, hi ya tirhela swifaniso swa Baali.
HOSI Xikwembu xi ku ka Vaisraele: Xana a ndzi mi ponisanga emavokweni ya Vaegipta, ni Vaamori, ni Vaamoni, ni Vafilista xana?
Hambi va ri Vasidoni, ni Vaamaleke, ni Vamawoni: Loko va mi xanisa, mi huwelerile eka mina, kutani ndzi mi kutsula emavokweni ya vona.
Hambiswiritano, mi ndzi tshikile, mi ya tirhela swikwembu swin'wana; hikokwalaho, ndzi nga ka ndzi nga ha mi ponisi.
Mo ya mi ya rila eka swikwembu leswi mi tihlawuleleke swona; byelani swona swi mi lamulela eku xanisekeni ka n'wina!
Vaisraele va ku ka HOSI Xikwembu: Hi dyohile! Wena hi endle leswi u vonaka swi ri swona, kambe namuntlha hi kombela leswaku u hi ponisa.
Hiloko Vaisraele va cukumeta swikwembu swa vamatiko leswi a swi ri exikarhi ka vona, kutani va tirhela HOSI Xikwembu. Hiloko HOSI Xikwembu xi vavisekela Vaisraele hikwalaho ka maxangu ya vona.
Vaamoni va tilulamisela ku ya lwa nyimpi, kutani va huma va ya dzima mixaxa eGiliyadi. Vaisraele na vona va hlengeletana, va ya dzima ya vona mixaxa eMispa.
Kutani vanhu va Giliyadi va vutisana ni vafambisi va vona, va ku: Xana i mani loyi a nga ta rhangela vuthu leri ri nga ta lwa ni Vaamoni xana? Munhu wa kona ú ta va murhangeri wa vaaki va Giliyadi hinkwavo.
Yefta lowa Mugiliyadi a a ri nhenha ya matimba. A a ri n'wana Giliyadi, kambe mana wa yena a a ri nghwavava.
Nsati wa xitekwa wa Giliyadi a a velekile vana va vafana, kutani loko va kurile, va hlongola Yefta, va ku ka yena: Wena u nge kumi ndzhaka exikarhi ka hina, hikuva a hi wena n'wana manana.
Kutani Yefta a baleka vamakwavo a ya tshama etikweni ra Toba, a tihlanganisa ni vavanuna vo ka va nga pfuni nchumu lava a va hamba va rhendzeleka na yena.
Endzhaku ka nkarhi, Vaamoni va pfuxa nyimpi va lwa ni Vaisraele.
Loko Vaamoni va ri karhi va lwa ni Vaisraele, vakulukumba va Giliyadi va ya vitana Yefta etikweni ra Toba
va fika va ku ka yena: Tana, u ta va murhangeri wa hina leswaku hi ta lwa ni Vaamoni.
Kutani Yefta a ku ka vakulukumba va Giliyadi: Xana a hi n'wina lava a mi ndzi venga, mi tlhela mi ndzi hlongola ni le mutini wa tatana, xana? Leswi namuntlha mi nga khombyeni, hi kona mi taka laha ka mina, xana?
Vakulukumba va Giliyadi va ku ka Yefta: Hi ta eka wena, hikuva hi lava leswaku u famba na hina, hi ya lwa ni Vaamoni; kutani vanhu hinkwavo va Giliyadi va ta fambisiwa hi wena.
Yefta a ku ka vakulukumba va Giliyadi: Loko mi ndzi vuyisa ekaya leswaku ndzi ta lwa ni Vaamoni, ni loko HOSI Xikwembu xi ndzi nyika matimba ya va hlula, ndzi ta va mufambisi wa n'wina.
Kutani vakulukumba va Giliyadi va ku ka Yefta: Ha hlambanya emahlweni ka HOSI Xikwembu leswaku hi ta endla hilaha u vulaka hakona.
Yefta a famba ni vakulukumba va Giliyadi; hiloko vanhu va n'wi endla mufambisi ni murhangeri wa vona. Kutani Yefta a ya emutini wa Mispa, a ya vikela HOSI Xikwembu timhaka ta yena hinkwato.
Kutani Yefta a rhuma vanhu eka hosi ya Vaamoni, a va rhwexa rito leri nge: Xana hi vangisana yini mina na wena, leswi u taka, u ta hlasela tiko ra mina, xana?
Hosi ya Vaamoni yi hlamula varhumiwa va Yefta, yi ku: N'wina Vaisraele, loko mi huma etikweni ra Egipta, mi tekile tiko ra mina, ku sukela enambyeni wa Arinoni ku ya fika enambyeni wa Yaboko ni wa Yordani. Kutani sweswi, ndzi vuyiseleni tiko rero hi ku rhula!
Kutani Yefta a tlhela a rhuma vanhu eka hosi ya Vaamoni
va ya ku ka yena: Yefta ú vula sweswo ú ri: Vaisraele a va tekanga tiko ra Vamowabu kumbe tiko ra Vaamoni
hikuva loko va huma etikweni ra Egipta, Vaisraele va tile hi ndlela ya le mananga, va hundza hi le Lwandle-ro-Tshwuka, va ya fika eKadexe
hiloko va rhuma vanhu eka hosi ya Vaedomu, va kombela ku tsemakanya hi le tikweni ra yona, kambe a yi va pfumelelanga. Kutani Vaisraele va tlhela va rhuma vanhu eka hosi ya Vamowabu, kambe na yona yi ala. Hikokwalaho Vaisraele va titshamerile eKadexe.
Loko va suka kona, va tsemakanyile mananga, va ta hi le handle ka tiko ra Edomu ni ra Mowabu, Vaisraele a va nghenanga etikweni ra Mowabu. Kambe va fambile va ya gova entsungeni wa nambu wa Arinoni, wu nga wona ndzilekana evuxeni bya tiko ra Mowabu.
Kutani Vaisraele va rhuma vanhu va ya eka Sihoni hosi ya Vaamori, loyi a a fuma a ri eHexiboni, va fika va ku ka yena: ‘Hi kombela ku tsemakanya hi kwala tikweni ra wena, hi hundzela etikweni ra hina.’
Kambe Sihoni a nga pfumelanga leswaku Vaisraele va tsemakanya hi le tikweni ra yena, hikuva a a nga va tshembi. Kutani a hlengeleta vanhu va yena hinkwavo, va ya gova eYahasa, va lwa ni Vaisraele.
Kutani HOSI Xikwembu xa Vaisraele xi nyiketa Sihoni ni vanhu va yena hinkwavo emavokweni ya Vaisraele, kutani vona va va hlula, va teka ni tiko hinkwaro leri Vaamori a va tshama eka rona, ri va ra vona.
Va tekile tindhawu hinkwato ta Vaamori, ku sukela enambyeni wa Arinoni ku ya fika enambyeni wa Yaboko, ni ku sukela emananga ku ya fika enambyeni wa Yordani.
HOSI Xikwembu xa Vaisraele, hi xona xi tekeleke Vaamori tiko ra vona, xi ri nyika vanhu va xona va Israele. Xana wena u lava ku va tekela rona xana?
Xana u nga ala ku teka leswi Kemoxi xikwembu xa wena xi ku nyikaka swona xana? Hina hi ta hlayisa hinkwaswo leswi HOSI Xikwembu xa hina xi tekeleke van'wana xi nyika hina.
Xana wena u tlula Balaka n'wana Siporo hosi ya Mowabu xana? Xana Balaka ú kale a vangisana ni Vaisraele kumbe ku huma nyimpi a ya lwa na vona, xana?
Vaisraele va tshamile emutini wa Hexiboni ni wa Arowere ni le swimitaneni swa yona ni le mitini hinkwayo leyi nga ribuweni ra nambu wa Arinoni ku ringana malembe ya 300. Xana hikwalaho ka yini wena u nga yanga khale u ya va tekela xana?
Mina a ndzi ku dyohelanga, kutani loko wo ta u ta lwa na mina, u ta va u ndzi hoxela. Namuntlha, HOSI Xikwembu, xona muavanyisi, a xi tseme mhaka ya Vaisraele ni Vaamoni.
Kambe hosi ya Vaamoni a yi vanga na mhaka ni leswi varhumiwa va Yefta va yi byeleke swona.
Hiloko Moya wa HOSI Xikwembu wu nghena eka Yefta, kutani a famba a tsemakanya hi le Giliyadi ni le ka Manase, a hundza hi le mutini wa Mispa lowu nga Giliyadi, a ya fika eka Vaamoni.
Yefta a tshembisa HOSI Xikwembu hi ku hlambanya, a ku: Loko wo nyiketa Vaamoni emavokweni ya mina
un'wana ni un'wana loyi a nga ta huma emutini wa mina, a ndzi hlanganisa loko ndzi vuya ndzi hlurile Vaamoni, ú ta va wa wena HOSI, ndzi ta ku humesela yena, a va gandzelo leri hisiwaka.
Kutani Yefta a tsemakanya a ya lwa ni Vaamoni; hiloko HOSI Xikwembu xi va nyiketa emavokweni ya yena.
Yefta a hlasela miti ya Vaamoni ya 20, ku sukela le Arowere ku ya fika etindhawini leti nga kusuhi na Miniti, a hundza a ya fika ni le Avela-Keramini, a ri karhi a dlayetela vanhu lavo tala, ku va loko Vaamoni va hluriwile hi Vaisraele.
Loko Yefta a fika emutini wa yena eMispa, ko huma n'wana wa yena wa nhwanyana a n'wi hlanganisa a ri ni swingomana, a ri karhi a cina, Nhwanyana loyi, a a ri yexe eka Yefta, ehandle ka yena, Yefta a a nga ri na n'wana wa mufana kumbe wa nhwanyana.
Kuteloko Yefta a n'wi vona, a handzulela swiambalo swa yena, a ku: Yo n'wananga, u ndzi dlele! U ndzi vangele khombo lerikulu, hikuva ndzi tshembisile HOSI Xikwembu hi ku hlambanya, kutani ndzi nge swi koti ku tlhelela endzhaku eka leswi ndzi swi vuleke hi nomo wa mina!
Kutani nhwanyana a ku ka tata wa yena: Tatana, loko u tshembisile HOSI Xikwembu swin'wana, sweswi u nga ndzi endla hilaha u vuleke hakona, hikuva HOSI Xikwembu xi ku rihiserile eka Vaamoni valala va wena.
A tlhela a ku ka tata wa yena: Ndzi kombela ku endleriwa xilo xin'we ntsena: Ndzi tshike ndzi famba ndzi ya tsendzeleka tin'hweti timbirhi etintshaveni, ndzi ri ni tintangha ta mina, ndzi ya rilela leswi ndzi nga ta fa ndzi nga tekiwanga.
Yefta a hlamula a ku: U nga famba. A n'wi pfumelela ku famba tin'hweti timbirhi, kutani nhwanyana loyi a suka a famba ni tintangha ta yena etintshaveni, a ya rilela leswi a a fanele ku fa a nga tekiwanga.
Kutani, etikweni ra Israele, ku sungula ntolovelo
wa leswaku vanhwanyana va fanele ku huma mune wa masiku, lembe rin'wana ni rin'wana, va ya rila n'wana Yefta wa Mugiliyadi.
Vavanuna va ka Efrayimi va tilulamisela ku ya lwa nyimpi, kutani va tsemakanya nambu wa Yordani va ya eSafoni, va fika va ku ka Yefta: Xana a wu endlela yini ku ka u nga hi vitani hi famba na wena, loko u huma u ya lwa ni Vaamoni, xana? Hikokwalaho hi ta lumeka yindlu ya wena, u tshwela endzeni ka yona!
Yefta a va hlamula a ku: Mina ni vanhu va mina hi holovisanile ngopfu ni Vaamoni; kambe loko ndzi mi rhumele rito leswaku mi ta mi ta hi lamulela, a mi tanga.
Kuteloko ndzi vona leswaku n'wina a mi lavi ku ndzi lamulela, ndzi humile ndzi ya lwa ni Vaamoni, ndzi nga chavi ku fa, kutani HOSI Xikwembu xi va nyiketa emavokweni ya mina; xana i ncini lexi namuntlha xi mi tisaka mi ta ndzi lwisa, xana?
Kutani Yefta a hlengeleta vavanuna hinkwavo va Giliyadi, va lwa ni va ka Efrayimi, va va hlula. (Va ka Efrayimi a va rhuketerile va le Giliyadi, va ku: N'wina va le Giliyadi mi lo baleka eka Efrayimi ni le ka Manase!)
Kutani va le Giliyadi va teka mahlaluko ya Yordani, va sivela va ka Efrayimi ku hundza. Loko munhu un'wana wa ka Efrayimi loyi a balekelaka nyimpi a fika a ku: Ndzi kombela ku hundza, vavanuna va le Giliyadi a va n'wi vutisa va ku: U wa ka Efrayimi xana? Loko a hlamula a ku: E-e
a va ku ka yena: Vula u ku ‘Xibolete’. Kambe vanhu va ka Efrayimi a va tsandzeka ku vula kahle rito leri, hikuva a va ku Sibolete; kutani va le Giliyadi a va va khoma va va dlayela kwale mahlalukweni ya Yordani. Enkarhini wolowo, ku dlayiwile vanhu va ka Efrayimi vo ringana 42 000.
Yefta lowa Mugiliyadi ú vile murhangeri wa Vaisraele ku ringana malembe ya 6. Loko a lova, ú lahliwile emutini wa yena le Giliyadi.
Endzhaku ka Yefta, ku humelela Ibisani wa le Betlehema, a va murhangeri wa Israele.
Ibisani a a ri ni vana va vafana va 30 ni vanhwanyana va 30. Ú pfumelerile vana va yena va vanhwanyana ku ya tekiwa ematikweni man'wana. Lava va vafana va 30 na vona ú va pfumelerile ku ya teka vanhwanyana va 30 ematikweni ya le handle, va va vasati va vona. Ibisani ú vile murhangeri wa Vaisraele ku ringana malembe ya 7.
Loko Ibisani a lova, ú lahliwile eBetlehema.
Endzhaku ka Ibisani, ku humelela Elone wa Muzebuloni, a va murhangeri wa Vaisraele ku ringana malembe ya 10.
Loko Elone a lova, ú lahliwile le Ayaloni etikweni ra va ka Zebuloni.
Endzhaku ka Elone, ku humelela Abidoni n'wana Hilele wa Mupiratoni, a va murhangeri wa Vaisraele.
Abidoni a a ri ni vana va 40 ni vatukulu va 30, lava a va famba hi timbhongolo ta 70. Ú vile murhangeri wa Vaisraele ku ringana malembe ya 8.
Loko Abidoni n'wana Hilele wa Mupiratoni a lova, ú lahliwile ePiratoni etikweni ra va ka Efrayimi, emagangeni ya Vaamaleke.
Vaisraele va tlhela va endla leswo biha emahlweni ka HOSI Xikwembu, kutani xi va nyiketa emavokweni ya Vafilista, va va hansi ka vona ku ringana malembe ya 40.
Emutini wa Sora, a ku ri ni wanuna un'wana wa nyimba ya ka Dani, loyi a va ku i Manowaka. Nsati wa yena a a ri mhika.
Siku rin'wana, ntsumi ya HOSI Xikwembu yi humelela eka wansati loyi, yi ku ka yena: Vona, u mhika, a wu kumi vana, kambe u ta tika u veleka n'wana wa mufana.
Kutani u nga tshuki u nwa vhinyo kumbe byalwa, naswona u nga dyi swilo leswi nga tengangiki
hikuva u ta tika, u veleka n'wana wa mufana. N'wana loyi a nga tshuki a byewuriwa nhloko, hikuva ú ta va munhu la hlawuleriweke Xikwembu ku sukela siku a velekiwaka. Hi yena la nga ta sungula ku lamulela Vaisraele emavokweni ya Vafilista.
Kavaloko wansati a ya eka nuna wa yena, a fika a ku: Munhu wa Xikwembu a a tile eka mina. Xivumbeko xa yena a xi chavisa swinene, xi fana ni xivumbeko xa ntsumi ya Xikwembu. A ndzi n'wi vutisanga leswaku a a huma kwihi, na vito ra yena a nga ndzi byelanga.
Kambe ú te ka mina: ‘Vona, u ta tika, u veleka n'wana wa mufana; hikokwalaho, u nga tshuki u nwa vhinyo kumbe byalwa, naswona u nga dyi swilo leswi nga tengangiki, hikuva n'wana loyi ú ta va munhu la hlawuleriweke Xikwembu ku sukela siku a velekiwaka, a kondza a fa.’
Hiloko Manowaka a kombela eka HOSI Xikwembu, a ku: We N'wini wanga, ndzi kombela leswaku munhu wa wena loyi a wu n'wi rhumile eka hina, a tlhela a ta nakambe, a ta hi dyondzisa leswi hi nga ta n'wi khomisa swona n'wana loyi a nga ta velekiwa.
Xikwembu xi amukela xikombelo xa Manowaka, kutani ntsumi ya xona yi tlhelela eka wansati, yi n'wi kuma a tshamile emasin'wini, kambe Manowaka nuna wa yena a a nga ri kona.
Hiloko wansati a hatla a tsutsuma, a ya fika eka nuna a ku: Ndzi ku tivisa leswaku munhu loyi a nga ta eka mina siku leriya, u tlhele a vuya.
Kutani Manowaka a suka a landza nsati hi le ndzhaku, a ya fika eka munhu wa kona, a ku ka yena: Xana hi wena u nga tshama u vulavula ni wansati loyi xana? Yena a hlamula a ku: Hi mina.
Manowaka a n'wi vutisa a ku: Loko swilo leswi u swi vulaka swi humelela, mufana loyi ú fanele ku hanyisa ku yini, naswona ú fanele ku tirha yini xana?
Ntsumi ya HOSI yi ku ka Manowaka: Nsati wa wena a a titsone hinkwaswo leswi ndzi n'wi byeleke swona.
A nga tshuki a dya leswi humaka eka vhinya, a nga nwi vhinyo kumbe byalwa, naswona a nga dyi swilo leswi nga tengangiki; a a hlayise swilo hinkwaswo leswi ndzi n'wi leriseke swona.
Manowaka a ku ka ntsumi ya HOSI: Hi kombela leswaku u yimanyana, ha ha ya ku tlhavela ximbutana.
Kutani ntsumi ya HOSI yi hlamula Manowaka yi ku: Hambiloko u nga ndzi yimisa, swakudya swa wena swona a ndzi nga dyi; kambe loko u lava ku humesa gandzelo leri hisiwaka, ri humesele HOSI Xikwembu. (Manowaka a a nga swi tivi leswaku munhu loyi a a ri ntsumi ya HOSI Xikwembu.)
Kutani Manowaka a ku ka ntsumi ya HOSI: Vito ra wena hi wena mani xana? Hi lava leswaku, loko leswi u swi vuleke swi humelela, hi ta ku dzunisa.
Ntsumi ya HOSI yi ku ka yena: Hikwalaho ka yini u ndzi vutisa vito ra mina? Xana a wu swi tivi leswaku swa yila ku ri vula, xana?
Kutani Manowaka a teka ximbutana ni mapa ya gandzelo, a ya swi veka ehenhla ka ribye, a humesa gandzelo leri hisiwaka a humesela HOSI Xikwembu lexi endlaka swihlamariso.
Kuteloko ndzilo lowu nga alitarini wu pfurhela henhla, ntsumi ya HOSI yi tlhandluka yi ri endzeni ka wona, Manowaka ni nsati wa yena va ri karhi va swi vona, kutani va wela hansi hi mimombo.
Ntsumi ya HOSI a ya ha tlhelanga yi humelela eka Manowaka ni nsati wa yena. Kavaloko Manowaka a sungula ku twisisa leswaku a yi ri ntsumi ya HOSI Xikwembu.
Kutani Manowaka a ku ka nsati wa yena: Hakunene hi file, hikuva hi vonile Xikwembu!
Kambe nsati wa yena a n'wi hlamula a ku: Loko HOSI Xikwembu a xi lava ku hi dlaya, ingi xi nga amukelanga gandzelo ra hina leri hisiwaka ni mapa ya rona, naswona ingi swilo leswi hinkwaswo xi nga hi kombanga kumbe ku hi tivisa swilo swo fana na leswi.
Kutani wansati a kuma n'wana wa mufana, a n'wi thya vito ra Samsoni; n'wana loyi a kula, HOSI Xikwembu xi n'wi katekisa.
Loko Samsoni a ri eka Mixaxa-ya-Dani, exikarhi ka muti wa Sora ni wa Exitawulu, a sungula ku ngheniwa hi Moya wa HOSI Xikwembu.
Samsoni a rhelela a ya eTimina, kutani a fika a vona nhwanyana un'wana wa Mufilista.
Kutani a tlhelela ekaya, a fika a byela tata wa yena ni mana wa yena, a ku: Ndzi vonile nhwanyana un'wana wa Mufilista eTimina, kutani ndzi kombela leswaku mi ya ndzi tekela yena, a va nsati wa mina.
Kambe tata wa yena ni mana wa yena va ku ka yena: Xana ko va hava vanhwanyana exikarhi ka maxaka ya ka hina kumbe etikweni ra ka hina hinkwaro, leswi u lavaka ku ya teka nsati exikarhi ka vahedeni lava va Vafilista, xana? Kambe Samsoni a hlamula tata wakwe, a ku: Ndzi tekeleni yena, hikuva mina ndzi tsakela yena!
Tata wa yena ni mana wa yena a va swi tivanga leswaku a ma ri makungu ya HOSI Xikwembu, hikuva a xi lava ndlela yo ba Vafilista. Enkarhini lowu, Vafilista a va fuma Vaisraele.
Kutani Samsoni a rhelela ni tata wa yena ni mana wa yena, va ya emutini wa Timina. Kuteloko va fika emasin'wini ya vhinya ya le Timina, ku humelela nghala, yi mpfhumpfhela Samsoni yi ri karhi yi bonga.
Kutani Moya wa HOSI Xikwembu wu n'wi nghena hi matimba swinene. Hiloko a phatlulela nghala ya kona wonge hi loko a phatlulela ximbutana, a nga khomanga nchumu emavokweni, kambe tata wa yena ni mana wa yena, a nga va byelanga leswi nga humelela.
Kutani Samsoni a rhelela a ya vulavurisa nhwanyana wa kona, kutani va twanana.
Loko ku hundzile nkarhinyana, Samsoni a tlhelela eTimina ku ya hlomisa nsati. Kutani loko a ri endleleni, a hambuka a ya kamba nghala leyi a yi dlayeke, a kuma tinyoxi to tala eka yona, ti ri ni vulombe.
Kutani Samsoni a hakula vulombe bya kona, a famba a khomile a ri karhi a dya, a fika a pambulela tata wa yena ni mana wa yena, va dya. Kambe a nga va byelanga leswaku vulombe lebyi a byi hakuriwile eka nghala leyi a yi dlayeke.
Kutani tata wa Samsoni a rhelela a ya ekaya ka nhwanyana loyi; kutani Samsoni a endla nkhuvo kwale vukon'wanini bya yena, swi nga leswi majaha a ma tolovele ku swi endla.
Kuteloko Vafilista va vona Samsoni, va rhumela majaha ya 30 ku ya tshama na yena.
Kutani Samsoni a ku ka vona: Ndzi pfumeleleni ndzi mi vutisa ntshayito, kutani loko mo kuma nhlamuselo ya kona mi ndzi byela yona ku nga si hela masiku lawa ya 7 ya nkhuvo, ndzi ta mi nyika minceka ya 30 ni swiambalo swo bomba ha swona swa 30.
Kambe loko mo tsandzeka ku kuma nhlamuselo ya kona, hi n'wina mi nga ta ndzi nyika minceka ya 30 ni swiambalo swo bomba ha swona swa 30. Kutani vona va ku ka yena: Tana ni ntshayito wa wena, hi wu twa.
Hi siku ra vumune, va byela nkata Samsoni va ku: Xavelela nuna wa wena a hi byela nhlamuselo ya ntshayito wa yena; loko swi nga ri tano, wena ni va ka n'wina hi ta mi hisa hi ndzilo. Loko mi hi rhamba, xana a mi lava ku hi vangela vusiwana xana?
Kutani nkata Samsoni a ya rila eka nuna wa yena a ku: Ndza swi vona leswaku a wu na mhaka na mina, a wu ndzi rhandzi. U vutisile majaha ya ka hina ntshayito, kambe a wu ndzi byelanga nhlamuselo ya wona! Kutani Samsoni a n'wi hlamula a ku: Vona, ndzi vula hambi tatana na manana, a ndzi va byelanga. Xana wena ndzi nga ku byelela yini nhlamuselo ya kona xana?
Wansati loyi a rila eka Samsoni ku ringana masiku ya 7 ya nkhuvo; kutani hi siku ra vu-7, Samsoni a n'wi hlamusela ntshayito, hikuva a a n'wi sindzisile ngopfu. Hiloko wansati loyi a ya byela majaha ya ka vona.
Hiloko Moya wa HOSI Xikwembu wu nghena Samsoni hi matimba swinene, kutani a rhelela a ya emutini wa Exikaloni, a fika a dlaya vavanuna va muti lowu va 30, a phangha swiambalo swa vona swo bomba ha swona, a ya nyika lava kumeke nhlamuselo ya ntshayito wa yena. Kutani Samsoni a suka a muka a hlundzukile swinene.
Hiloko va sala va teka nsati wa Samsoni, va n'wi nyika munghana wa yena, loyi a a ri nxangwana ya yena.
Endzhaku ka masiku ma nga ri mangani, hi nkarhi wa ntshovelo wa koroni, Samsoni a teka ximbutana a famba na xona a ya pfuxela nsati wa yena. Kutani a fika a ku: Ndzi lava ku nghena endlwini leyi nsati wa mina a nga eka yona. Kambe tata wa nsati a n'wi alela ku nghena
a ku ka yena: Mina a ndzi ehleketa leswaku a wa ha ri na mhaka na yena, kutani ndzi n'wi nyikile nxangwana ya wena. Xana ndzisana ya yena yi njhani xana? Teka yona, hikuva yi sasekile ku tlula yena!
Samsoni a ku ka yena: Sweswi mina a ndzi nga ha vi na nandzu, loko ndzi endla Vafilista swo biha.
Hiloko Samsoni a suka a famba a ya khoma timhungubye ta 300, a lava ni swisana. Kutani a yimisa timhungubye ha timbirhi-mbirhi ti fularhelana, a boha xisana hi mincila ya tona, xi va exikarhi ka timhungubye letimbirhi.
Loko Samsoni a lumekile swisana, a tshika timhungubye leti ti ya nghena emasin'wini ya Vafilista, kutani ti hisa tinhulu ta koroni, ni koroni leyi a yi nga si tshoveriwa, ku tshwa ni mirhi ya mitlhwari.
Vafilista va vutisana va ku: Xana i mani a nga endla swilo leswi xana? Van'wana va hlamula va ku: I Samsoni mukon'wana wa va ka Timina, hikuva va tekile nsati wa Samsoni va n'wi nyika nxangwana ya yena. Hiloko Vafilista va ya hisa nkata Samsoni ni tata wa yena.
Samsoni a byela Vafilista a ku: Leswi mi tirheke hi ndlela leyi, ndza mi byela, ndzi nga ka ndzi nga fambi, ndzi nga si rihisela eka n'wina!
Kavaloko Samsoni a mukisana ni Vafilista, a dlayetela, kutani a rhelela a ya tshama ebakweni ra ribye ra Etamu.
Kutani Vafilista va tlhandluka va ya dzima mixaxa etikweni ra Yuda, va hlasela muti wa Lehi.
Vavanuna va Yuda va vutisa Vafilista va ku: Xana hikwalaho ka yini mi ta mi ta hi hlasela, xana? Vafilista va hlamula va ku: Hi lava ku boha Samsoni, hi ya n'wi endla leswi a hi endleke swona.
Kutani vavanuna va Yuda vo ringana 3 000 va rhelela va ya eka Samsoni ebakweni ra ribye ra Etamu, va fika va ku ka yena: Wa swi tiva leswaku Vafilista va hi fuma. Kutani i mhaka muni leyi u hi vangeleke yona xana? Samsoni a va hlamula a ku: Leswi ndzi va endleke swona, hi sweswi na vona va rhangeke va ndzi endla swona.
Kutani va ku ka Samsoni: Hi tele ku ta ku boha leswaku hi ta ku nyiketa emavokweni ya Vafilista. Kutani yena a va hlamula a ku: Ndzi hlambanyeleni leswaku n'wina a mi nga mukisani na mina mi ndzi ba.
Kutani vavanuna va Yuda va ku: E-e, hina hi to ku boha kunene, kutani hi ku nyiketa emavokweni ya vona. A hi nga ku dlayi! Hiloko va n'wi boha hi tintambhu timbirhi letintshwa, va n'wi humesa ebakweni ra ribye, va muka na yena.
Kuteloko a fika eLehi, Vafilista va n'wi hlanganisa va ri karhi va ba huwa; kutani Moya wa HOSI Xikwembu wu nghena Samsoni hi matimba swinene, tintambhu leti a va n'wi bohile mavoko ha tona ti debya, wonge i ntsembyani loko wu tshwa hi ndzilo, mafundzu ya tona ma ntshunxeka.
Kutani Samsoni a kuma rihlaya ra mbhongolo leya ha ku faka, a ri teka, a dlaya vavanuna vo ringana 1 000 ha rona.
Kuteloko a hetile ku vulavula, a cukumeta rihlaya ra mbhongolo; kutani ndhawu ya kona yi thyiwa vito ra Ramati-Lehi (hileswaku: Xintshabyana-xa-Rihlaya).
Samsoni a twa torha swinene, kutani a huwelela eka HOSI Xikwembu, a ku: Hi wena u tiseke ku hlula lokukulu loku hi voko ra mina nandza wa wena, kutani xana ndzi nga dlawa hi torha, ndzi wela emavokweni ya vahedeni xana?
Kutani Xikwembu xi pandza ribye leri fanaka ni ra ku sila leri nga eLehi ri pfelela mati. Kuteloko Samsoni a nwile, moya wa yena wu rhelela, a kuma matimba lamantshwa. Xihlovo xa kona xi thyiwa vito ra Eni-Hakori (hileswaku: Xihlovo-xa-Muhuweleri). Ni namuntlha xa ha ri kona eLehi.
Samsoni ú vile murhangeri wa Vaisraele enkarhini wa Vafilista ku ringana malembe ya 20.
Siku rin'wana, Samsoni a ya emutini wa Gaza, a fika a vona nghwavava, kutani a nghena endyangwini wa yona, a etlela kona.
Vaaki va muti wa Gaza va twa leswaku Samsoni ú kwala mutini wa vona. Hiloko va n'wi sivelela, va n'wi tumbelela vusiku hinkwabyo enyangweni ya muti va miyerile, va ehleketa leswaku va ta n'wi yimela ri kondza ri xa, va ta n'wi dlaya.
Kasi Samsoni a etlela ku fikela exikarhi ka vusiku ntsena, kutani a pfuka a ya enyangweni ya muti, a khoma timbanti ta kona, a ti kwamula swin'we ni marimba ya tona ni timhandze to goga ha tona, a rhwala hi makatla, a ya na swona enhlohlorhini ya xintshabyana lexi langutaneke ni muti wa Hebroni.
Endzhaku ka timhaka leti, Samsoni a rhandzana ni wansati loyi a va ku i Delila, loyi a a tshama kusuhi ni xinkobyana xa Soreke.
Tihosi ta Vafilista ti tlhandlukela eka yena, ti fika ti ku: Ringeta ku xavelela Samsoni, a ku byela laha matimba ya yena lamakulu ma nga kona, leswaku hi ta tiva leswi hi nga n'wi khomisaka swona, hi n'wi boha, hi n'wi heta matimba. Un'wana ni un'wana wa hina ú ta ku nyika mali ya tisilivhere ta 1 100.
Kutani Delila a ku ka Samsoni: Ndzi kombela leswaku u ndzi byela laha matimba ya wena lamakulu ma nga kona. Xana loko munhu a lava ku ku heta matimba, ú fanele ku ku boha ha yini xana?
Samsoni a n'wi hlamula a ku: Loko vo ndzi boha hi tingoti ta vurha ta 7 leta ha tsakamaka, ndzi ta hela matimba, ndzi fana na vanhu van'wana.
Hiloko tihosi ta Vafilista ti tisela Delila tingoti ta vurha ta 7 leta ha tsakamaka, kutani a boha Samsoni ha tona.
Delila a a tumbetile vavanuna va Vafilista endlwini ya le xikarhi; kutani a huwelela a ku: Samsoni, pfuka, Vafilista hi lava! Kutani yena a tsema tingoti leti, ti tsemeka ku fana ni tingoti ta ntsembyani loko ti tshwa hi ndzilo. Hikokwalaho, a ku vanga na loyi a tiveke xihundla xa matimba ya yena.
Kutani Delila a ku ka Samsoni: Vona, u tlanga hi mina, u ndzi xisa. Ndzi kombela ntsena leswaku u ndzi byela hilaha u nga bohiwaka hakona.
Kutani Samsoni a ku ka Delila: Loko vo ndzi boha hi tintambhu letintshwa leti nga si tirhisiwaka, ndzi ta hela matimba, ndzi fana ni vanhu van'wana.
Hiloko Delila a teka tintambhu letintshwa, a boha Samsoni ha tona, kutani a huwelela a ku: Samsoni, pfuka, Vafilista hi lava! Vavanuna lava n'wi tumbeleleke a va ri endlwini ya le xikarhi. Kambe Samsoni a tsema tintambhu emavokweni ya yena, ku fana ni loko a tsema xingotana xinene.
Kutani Delila a ku ka Samsoni: Ku fika sweswi, wo ho tlanga hi mina, u ndzi xisa, ndzi byele hilaha u nga bohiwaka hakona. Kutani Samsoni a ku ka yena: Loko wo luka swijumba leswa 7 swa misisi ya mina hi tingoti, [u swi khomanisa hi ku swi belela ehansi hi mhingu, ndzi ta hela matimba, ndzi fana ni vanhu van'wana.
Kuteloko a ha etlele, Delila a luka swijumba leswa 7 swa misisi ya Samsoni hi tingoti,] a swi khomanisa hi mhingu, kutani a ku ka Samsoni: Samsoni, pfuka, Vafilista hi lava! Kutani Samsoni a pfuka, a hlomula mhingu, ni xo lukela eka xona, a tsema ni tingoti.
Kutani Delila a ku ka Samsoni: U ri wa ndzi rhandza, kasi mbilu ya wena a yi le ka mina. Sweswi i ra vunharhu ú ala ku ndzi byela laha matimba ya wena lamakulu ma nga kona.
Delila a sindzisa Samsoni siku rin'wana ni rin'wana, a n'wi heta matimba hi marito ya yena, a nga ha koti ku tiyisela.
Kutani a boxela Delila xihundla xa yena, a ku ka yena: A ndzi si tshama ndzi byewuriwa nhloko, hikuva ku sukela siku ndzi velekiweke, ndzi hlawuleriwile Xikwembu. Loko ndzo byewula nhloko, matimba ya mina ma ta hela, ndzi fana ni vanhu van'wana.
Kuteloko Delila a vona leswaku Samsoni ú boxile xihundla xa yena, a rhuma vanhu va ya vitana tihosi ta Vafilista, va fika va ku: Tlhandlukani mi ta haleno, hikuva Samsoni ú ndzi boxerile xihundla xa yena. Kutani tihosi ta Vafilista ti suka ti ya eka Delila ti khomile mali.
Delila a etlerisa Samsoni ematsolweni ya yena, kutani a vitana wanuna un'wana a ta n'wi byewula swijumba leswa 7 swa misisi enhlokweni ya yena. Delila a sungula ku tlanga hi Samsoni, hikuva a a heleriwile hi matimba.
Kutani Delila a ku ka yena: Samsoni, pfuka, Vafilista hi lava! Kutani Samsoni a pfuka, a ku: Ndzi ta huma ndzi famba ku fana ni leswi ndzi tshamaka ndzi endlisa swona. Ndzi ta tilwela! Samsoni a a nga swi tivi leswaku HOSI Xikwembu a xi nga ha ri na yena.
Kutani Vafilista va n'wi khoma, va n'wi xokola mahlo, va rhelela na yena emutini wa Gaza, va fika va n'wi boha hi tinketani ta koporo, a hamba a sila mavele ekhotsweni.
Misisi ya Samsoni leyi a yi byewuriwile a yi ri karhi yi hluka.
nala wa hina Samsoni emavokweni ya hina.
loyi a heteke vanhu lavo tala va ka hina.
Loko va pyopyiwile, va ku: Vitanani Samsoni, a ta tlanga emahlweni ka hina. Hiloko va ya teka Samsoni ekhotsweni, a fika a tlanga emahlweni ka vona, kutani va n'wi yimisa exikarhi ka tiphuphu.
Kutani Samsoni a byela jaha leri a ri n'wi khoma hi voko ri n'wi komba ndlela, a ku: Ndzi tshinete kusuhi ni tiphuphu leti nga yimisa yindlu, leswaku ndzi ta tiseketela ha tona.
Yindlu leyi a yi tele hi vavanuna ni vavasati. Tihosi hinkwato ta Vafilista a ti ri kona, hambi elwangwini ra yindlu leyi a ku ri ni vavanuna ni vavasati va kwalomu ka 3 000, lava a va hlalela Samsoni loko a ri karhi a tlanga.
Hiloko Samsoni a khongela eka HOSI Xikwembu, a ku: We HOSI N'wini wanga, ndzi tsundzuke; ndzi kombela leswaku u ndzi nyika matimba ro hetelela, we Xikwembu, leswaku ndzi ta rihisela mahlo ya mina kan'we ntsena eka Vafilista.
Kutani Samsoni a khoma tiphuphu timbirhi ta le xikarhi leti yimiseke yindlu, a tiseketela ha tona, voko ra xinene ri khoma yin'wana, lera ximatsi leyin'wana.
Kutani a ku: Swa antswa ndzi fa ni Vafilista. Hiloko a susumeta hi matimba, kutani yindlu yi wela tihosi ta Vafilista, ni vanhu hinkwavo lava a va ri endzeni ka yona. Vanhu lava Samsoni a va dlayeke siku a faka, va tlula lava a va dlayeke enkarhini wa ku hanya ka yena.
Kutani vamakwavo wa Samsoni ni va ka vona hinkwavo va rhelela va ya teka ntsumbu wa yena, va tlhela na wona va ya wu lahla esirheni ra Manowaka tata wa yena, exikarhi ka muti wa Sora ni wa Exitawulu. Samsoni ú vile murhangeri wa Vaisraele ku ringana malembe ya 20.
A ku ri ni wanuna un'wana emangangeni ya Efrayimi. Vito ra yena a a ri Mika.
Kutani a ku ka mana wa yena: Siku rin'wana ndzi ku twile u rhuketela munhu loyi a nga vaka a yivile mali ya wena ya tisilivhere ta 1 100; mali leyi, yi tekiwile hi mina, ndzi na yona. Kutani mana wa yena a ku: HOSI Xikwembu a xi ku katekise, n'wananga!
Hiloko Mika a tlherisela mali ya tisilivhere ta 1 100 eka mana wa yena, kutani mana wa yena a ku: Ku sivela ndzhukano lowu wu nga ku welaka we n'wananga, ndzi nyiketa silivhere leyi eka HOSI Xikwembu, yi ta pfuna ku vatla ni ku vumba swifaniso swa Xikwembu. Kutani sweswi, mali leyi ndzi yi veka emavokweni ya wena.
Kuteloko Mika a tlheriserile mali ya kona eka mana wa yena, yena a teka tisilivhere ta 200, a nyika mufuri wa swa silivhere, kutani munhu loyi a vatla xifaniso xa Xikwembu, a vumba ni xin'wana. Kutani swifaniso leswi swi ya vekiwa emutini wa Mika.
Wanuna loyi Mika a a ri ni xivandla xo khongelela eka xona, kutani a endla efodi na titerafi, a veka un'wana wa vana va yena leswaku a va muprista wa yena.
Enkarhini lowu, Vaisraele a va nga ri na hosi, un'wana ni un'wana a a tiendlela hi ku rhandza.
Eka Mika, a ku luvele jaha rin'wana ra Mulevhi. Jaha leri a ri ri ra ndyangu wun'wana wa ka Yuda, ri huma emutini wa Betlehema etikweni ra Yuda.
Loko jaha leri ri suka emutini wa Betlehema etikweni ra Yuda, ri famba ri lava lomu ri nga tshamaka kona, ri yile ri ya humelela hi le mutini wa Mika, emagangeni ya Efrayimi.
Kutani Mika a ri vutisa, a ku: Xana u huma kwihi xana? Rona ri hlamula Mika ri ku: Ndzi Mulevhi wo huma emutini wa Betlehema etikweni ra Yuda. Ndzi famba ndzi lava ndhawu leyi ndzi nga luvelaka eka yona.
Mika a ku ka rona: Tshama kwala ka mina, u va tata wa mina, tlhelo muprista wa mina. Ndzi ta ku hakela tisilivhere ta khume hi lembe, ndzi ku nyika swiambalo ni swakudya.
Jaha leri ra Mulevhi ri nkhensa ku tshama na yena, kutani Mika a ri khoma tanihi un'wana wa vana va yena.
Kutani Mika a ri veka entirhweni wa vuprista, ri tshama emutini wa yena.
Kutani Mika a ku: Sweswi ndza swi tiva leswaku HOSI Xikwembu xi ta endla leswaku ndzi humelela, hikuva muprista loyi ndzi nga na yena i Mulevhi!
Enkarhini lowu, Vaisraele a va nga ri na hosi. Va ka Dani a va nga si kuma ndhawu leyi yi nga ta va ndzhaka ya vona exikarhi ka Vaisraele, kutani a va ha ri eku laveni ka ndhawu leyi va nga ta tshama eka yona yi va ndzhaka ya vona.
Kutani va ka Dani va hlawula vavanuna vo tiya va ntlhanu va huma emindyangwini hinkwayo ya nyimba ya ka vona, va va rhuma va suka eSora ni le Exitawulu, leswaku va ya valanga ni ku xiyaxiya tiko, va ku ka vona: Fambani mi ya xiyaxiya tiko. Kavaloko vavanuna lava va famba va ya humelela hi le mutini wa Mika emagangeni ya Efrayimi, va fika va xwa kona.
Loko va ri kwale mutini wa Mika, va tiva jaha lera Mulevhi hi mavulavulele ya rona, kutani va ya eka rona, va ri vutisa va ku: Loyi a nga ku tisa laha i mani xana? Lexi u endlaka xona kwala i ncini, naswona u tirha ntirho muni xana?
Jaha ri va hlamusela leswi Mika a ri endleleke swona, kutani ri ku: Ú ndzi nyikile ntirho wa ku va muprista wa yena.
Kutani va ku ka rona: Hi kombela leswaku u hi vutisela timhaka eka Xikwembu, hi ta tiva loko tindlela ti ta hi basela lomu hi yaka kona.
Muprista a ku ka vona: Fambani hi ku rhula, HOSI Xikwembu xi ta mi hlayisa eriendzweni ra n'wina.
Vavanuna lava va suka eka Mika, va famba va ya fika emutini wa Layixi; va vona vanhu va kona, va kuma leswaku a va tshamisekile hi ku rhula ku fana ni Vasidoni, naswona a va ri vanhu vo timiyelela vo ka va nga ehleketeleli munhu swo biha; vafumi va vona a va nga va karhati etikweni ra vona; Vasidoni a va ri kule na vona, naswona a va nga tirhisani ni vanhu van'wana.
Loko vavanuna lava va tinhlori va tlhelela eka vamakwavo le Sora ni le Exitawulu, vona va va vutisa va ku: Mi hi vuyela na tihi xana?
Va hlamula va ku: Tanani hi famba hi ya va hlasela. Tiko rona ri sasekile swinene, hi ri vonile. Ma ha tshamela yini xana? Mi nga heti nkarhi, nghenani mi teka tiko ra kona ri va ra n'wina.
Loko mi ya kona, mi ta fika mi kuma leswaku vanhu va kona a va ehleketeleli munhu swo biha. Tiko leri Xikwembu xi mi nyikaka rona ri anamile swinene, naswona eka rona a ku pfumaleki na xilo na xin'we xa leswi kumekaka emisaveni.
Kutani vavanuna va 600 va nyimba ya ka Dani va suka eSora ni le Exitawulu, va hlomile matlhari
va tlhandluka va ya dzima mixaxa eKiriyata-Yeyarimi etikweni ra Yuda. Hikokwalaho, ndhawu leyi ya ha vuriwa Mahana-Dani (hileswaku: Mixaxa-ya-Dani) ku fikela ni namuntlha. Ndhawu ya kona yi le vupeladyambu bya muti wa Kiriyata-Yeyarimi.
Va suka kona va famba va kongoma emagangeni ya Efrayimi, kutani va ya humelela hi le mutini wa Mika.
Vavanuna lava a va yile va ya valanga muti wa Layixi, va byela vamakwavo va ku: Xana ma swi tiva leswaku kwala tindlwini leti ku ni ‘efodi’, ni ‘titerafi’, xifaniso lexi vatliweke, ni lexi vumbiweke kunene, xana? N'wina vonani leswaku mi nga endla yini!
Kutani va hambuka va ya nghena emutini wa Mika, va fika va pfuxelana na jaha ra Mulevhi endlwini ya rona.
Loko va ri vavanuna va ka Dani va 600 lava hlomeke matlhari, vona va yima enyangweni ya muti.
Kutani vavanuna lava ntlhanu lava a va yile ku ya valanga tiko, va nghena emutini va ya teka xifaniso lexi vatliweke, ni efodi, ni titerafi, ni xifaniso lexi vumbiweke. Muprista a a yimile enyangweni ya muti swin'we ni vavanuna lava 600 lava hlomeke matlhari.
Kuteloko vavanuna lava va ntlhanu va nghena endlwini ya Mika ku ya teka xifaniso lexi vatliweke, ni efodi, ni titerafi, ni xifaniso lexi vumbiweke, muprista a ku ka vona: Mi endla yini xana?
Vona va n'wi hlamula va ku: Wena miyela, u pfala nomo u ku whí! A hi fambe swin'we, u ya va tata wa hina, tlhelo muprista wa hina. Xana a wu swi voni leswaku ku va muprista wa nyimba ni mindyangu ya yona hinkwayo eka Vaisraele, swi tlula ku va muprista wa ndyangu wun'we ntsena xana?
Hiloko muprista a tsaka ngopfu, kutani a teka efodi ni titerafi ni xifaniso lexi vatliweke, a nghena exikarhi ka vanhu lava, a famba na vona.
Kutani va suka va famba, va rhangisile vana ni swifuwo ni tinhundzu emahlweni.
Kuteloko va fambile mpfhukanyana ku suka emutini wa Mika, Mika a rhamba vaakelani va yena leswaku va hlongorisa va ka Dani.
Kutani va huwelela va ka Dani, vona va hundzuluka va ku ka Mika: Xana u karhata hi yini, leswi u taka ni ntshungu wo tano xana?
Mika a ku: Mi tekile swikwembu swa mina leswi ndzi tiendleleke swona, mi famba na swona, mi tlhela mi teka ni muprista wa mina. Xana mina ndza ha sele na yini xana? Kutani mi ndzi vutisela yini leswaku ndzi karhata hi yini, xana?
Va ka Dani va ku ka yena: U nga hi beli huwa, hikuva loko wo hlundzukisa vavanuna lava, va nga ku ba va ku dlaya, wena ni va ndyangu wa wena.
Kutani va ka Dani va ya emahlweni ni riendzo ra vona. Kuteloko Mika a vona leswaku va ni matimba ku n'wi tlula, a tlhela a timukela ekaya.
Loko va ka Dani va tekile swilo leswi Mika a swi endleke ni loko va tekile muprista wa yena, va yile eLayixi, wu nga muti wa vanhu vo timiyelela, vo ka va nga ehleketeleli munhu swo biha, kutani va va dlayetela hi fumu, va tlhela va hisa ni muti wa vona.
Vanhu lava va pfumarile mulamuleri, hikuva Vasidoni a va ri kule, naswona u ku nga ri na vanhu van'wana lava a va tirhisana na vona. Muti wa Layixi a wu ri enkoveni wa Beta-Rehobo. Kutani vanhu va ka Dani va pfuxa muti lowu, va tshama eka wona
va wu thya vito ra Dani, kokwa wa vona loyi a velekiweke hi Yakobo. Kambe khale muti lowu a wu tiviwa hi vito ra Layixi.
Kutani va ka Dani va yimisa xifaniso lexi vatliweke. Yonatani n'wana Gerixomu wa Muxe, ni vana va yena, va va vaprista va nyimba ya ka Dani, ku kondza loko vanhu va tiko va yisiwa evukhumbini.
Xifaniso lexi Mika a tivatleleke xona, va ka Dani va xi tshikile xi yimisa sweswo, nkarhi hinkwawo lowu yindlu ya Xikwembu yi veke emutini wa Xilo.
Enkarhini lowu Vaisraele a va nga si va na hosi, a ku ri ni Mulevhi un'wana loyi a a tshama etindhawini ta le xikarhi emagangeni ya Efrayimi; munhu loyi a a tekile nsati lontsongo emutini wa Betlehema etikweni ra Yuda.
Kutani Mulevhi a holova ni nsati loyi wa yena, kutani nsati a lan'wa a ya karikwavo eBetlehema, a ya tshama kona ku ringana mune wa tin'hweti.
Kutani nuna wa yena a suka a n'wi landza, leswaku a ta n'wi khongotela a vuya na yena. Mulevhi loyi ú fambile ni nandza wa yena ni timbhongolo timbirhi. Loko a fika evukon'wanini, tata wa nsati a n'wi vona a ri karhi a ta, kutani a ya n'wi hlanganisa a tsakile.
Hiloko tata wa nsati a khomeleta Mulevhi leswaku a nga fambi, kutani a xwa na vona masiku manharhu, va dya kona, va nwa, va tlhela va etlela kona.
Hi siku ra vumune, va pfuka ka ha ri mpundzu swinene, kutani Mulevhi a tilulamisela ku famba; kambe tata wa nsati a ku ka mukon'wana wa yena: U ta rhanga hi ku phemanyana u miyeta nyoka, hi kona u nga ta famba.
Kutani vavanuna lavambirhi va tshama swin'we, va dya ni ku nwa; hiloko tata wa nsati a ku ka Mulevhi: Ndzi kombela leswaku u tlhela u xwa, u dya u tsaka.
Hambileswi Mulevhi a a sungurile ku tilulamisela ku famba, tata wa nsati a n'wi khongotela swinene, kutani a pfumela ku tlhela a xwa.
Hi siku ra vuntlhanu Mulevhi a pfuka ka ha ri mpundzu swinene, a tilulamisela ku famba, kambe tata wa nsati a ku: U ta rhanga u miyeta nyoka, u yimanyana dyambu ri kondza ri rhenga. Kutani va dya swin'we.
Kuteloko Mulevhi ni nsati wa yena ni nandza wa yena va ri karhi va longa leswaku va ta famba, tata wa nsati a ku ka Mulevhi: Vona, dyambu ri ya eku peleni. Ndzi kombela leswaku mi xwa kwala, wena u dya u tsaka; kutani mundzuku mi ta pfuka ka ha ri mpundzu, mi khoma riendzo ra n'wina mi muka ekaya.
Kambe Mulevhi a nga pfumelanga ku tlhela a xwa. U lo suka a famba, a ya fika emutini wa Yebusi (hileswaku, Yerusalema), a ri ni timbhongolo timbirhi leti boheleriweke switshamo, ni nsati wa yena.
Dyambu a ri lava ku pela loko va fika kusuhi ni muti wa Yebusi, kutani nandza a ku ka n'wini wa yena: A hi hambukeni hi nghena emutini lowu wa Vayebusi, hi etlela kona.
Kambe n'wini wa yena a ku: A hi nga hambuki hi nghena emutini wa vanhu vambe lava nga riki Vaisraele; kambe hi ta hundzela eGibeya.
Kutani a tlhela a ku ka nandza wa yena: A hi fambeni hi ya fika eGibeya kumbe eRhama, hi etlela eka wun'wana wa miti leyi mimbirhi.
Kutani va hundza va ya emahlweni ni riendzo ra vona, dyambu ri ya va pelela va ri kusuhi na Gibeya, wu nga muti wa va ka Benjamini.
Kutani va hambuka va ya nghena emutini leswaku va ta etlela kona; kambe a ku vanga na munhu loyi a nga va rhurhela, hikokwalaho va tshamile erivaleni ra muti.
Hi nkarhi wa mpimavayeni, ku ta mukhalabye a huma emasin'wini. Mukhalabye loyi a a lo luvela eGibeya, khale a a tshama emagangeni ya Efrayimi. Laha Gibeya a ku tshama vanhu va ka Benjamini.
Mukhalabye u te a tlakusa mahlo o vona muhundzi wa ndlela a tshamile erivaleni, kutani a ku ka yena: Xana u kongome kwihi, naswona u ta u huma kwihi xana?
Mulevhi a n'wi hlamula a ku: Hi ta hi huma hi le Betlehema etikweni ra Yuda, hi ya etindhawini ta le xikarhi emagangeni ya Efrayimi, laha ndzi tshamaka kona. A ndzi endzile eBetlehema etikweni ra Yuda, kutani sweswi ndzi le ndleleni yo ya ekaya, kambe laha ku pfumala na un'we loyi a ndzi rhurhelaka emutini wa yena.
Byanyi bya timbhongolo ni swakudya swin'wana swa tona, hi na swona; hambi byi ri vuswa ni vhinyo ya mina ni nandza loyi wa xisati ni jaha leri, hi na swona hina malandza ya wena, a hi pfumali nchumu.
Kutani mukhalabye a ku: Mi nga chavi nchumu! Mina ndzi ta vona leswaku mi kuma hinkwaswo leswi mi swi lavaka, mi nga kali mi etlela laha rivaleni.
Hiloko a va teka a famba na vona emutini wa yena, a fika a nyika timbhongolo ta vona swakudya, kutani va hlamba milenge, va dya ni ku nwa.
Loko va ri karhi va tidyela va tsakile, ko ta ku ta humelela vavanuna va muti, vanhu va nsele swinene, va rhendzela yindlu, va sungula ku himetela rivanti, va ri karhi va huwelela mukhalabye lowa n'wini wa muti, va ku: Hi humesele wanuna loyi a nga nghena laha mutini wa wena, hi lava ku ya etlela na yena.
Kutani mukhalabye lowa n'wini wa muti a huma a ya laha a va ri kona, a ku ka vona: E-e vamakwerhu, mi nga vi na tihanyi eka munhu loyi a ndzi endzeleke. Ndza mi kombela, mi nga endli mhaka leyi ya manyala!
Yimani ndzi mi nyika n'wana wa mina wa nhwanyana loyi a nga si tivanaka ni wanuna, ni nsati lontsongo wa muendzi, mi famba na vona mi ya endla leswi mi swi lavaka ha vona, kambe wanuna loyi mi nga tshuki mi n'wi endla manyala layo tano.
Kambe vavanuna lava a va nga pfumeli leswi mukhalabye a a va byela swona; hiloko wanuna lowa Mulevhi a khoma nsati wa yena, a n'wi susumetela eka vavanuna lava, kutani va n'wi teka va ya etlela na yena, va tlanga hi yena vusiku hinkwabyo ri kondza ri xa. Loko vurhonga byi tshwuka, va n'wi tshika a famba.
Kutani hi vurhonga byebyo, wansati a famba a ya fika a wela enyangweni ya yindlu ya mukhalabye leyi nuna wa yena a a etlele eka yona. Loko ku sungula ku vonakala, wansati a a ha ri kwala nyangweni.
Loko nuna wa yena a pfuka nimixo, a pfula rivanti leswaku a ta huma a famba, o kuma nsati wa yena a etlele kwala nyangweni, a khomelele xihukuva.
Kutani a ku ka yena: Pfuka hi famba. Kambe wansati a nga hlamulanga. Hiloko wanuna a teka ntsumbu wa nsati a wu tlhandleka embhongolweni, a khoma ndlela a kongoma ekaya.
Loko a fika emutini wa yena, a teka mukwana, a khoma ntsumbu wa nsati wa yena, a wu tsemelela ku huma swiphemu swa 12, kutani a rhuma vanhu va swi yisa etikweni hinkwaro ra Israele.
A lerisa lava a va rhumaka leswaku va vutisa Muisraele un'wana ni un'wana, va ku: Xana ku sukela siku Vaisraele va humeke etikweni ra Egipta ku fika namuntlha, mhaka yo tani yi tshama yi humelela, kumbe mi tshama mi yi vona xana? Mhaka leyi mi fanele ku yi kanela mi tsundzuxana ha yona, kutani mi boxa leswi mi swi boheke. Kutani hinkwavo lava vonaneke ni varhumiwa va ku: Mhaka leyi a yi si tshama yi humelela, naswona a hi si tshama hi vona yo fana na yona, hi mpfhuka Vaisraele va huma etikweni ra Egipta, ku fika namuntlha.
Kutani Vaisraele hinkwavo, ku suka eDani ku ya fika eBerexeba, ku katsa ni va le tikweni ra Giliyadi, va hlengeletana emahlweni ka HOSI Xikwembu eMispa, va ri ni xikongomelo xin'we.
Vafambisi va tinyimba hinkwato ta Vaisraele va yima emahlweni ka nhlengeletano leyi ya vanhu va Xikwembu ma nga masocha ya 400 000 lama fambaka hi milenge.
(Va ka Benjamini a va swi twile leswaku Vaisraele va hlengeletanile eMispa.) Vaisraele va vutisa va ku: Hi byeleni, mhaka leyi yo bihisa leswi yi humelerise ku yini xana?
Mulevhi loyi nsati wa yena a dlayiweke a hlamula a ku: Mina ni nsati wa mina hi fikile eGibeya, wu nga muti wa va ka Benjamini, hi etlela kona.
Hiloko vavanuna va muti wa Gibeya va ndzi tela, va rhendzela yindlu leyi a ndzi ri ka yona vusiku byebyo; kutani va teka nsati wa mina, va ya tlanga hi yena a kondza a fa, kambe makungu ya vona a ku ri ku dlaya mina.
Kutani ndzi teka ntsumbu wa nsati wa mina, ndzi wu tsemelela wu huma swirho, ndzi rhuma vanhu va swi yisa etikweni hinkwaro leri nga ndzhaka ya Vaisraele, hikuva leswi va ka Benjamini va swi endleke i ndzhukano ni manyala exikarhi ka Vaisraele.
Hinkwenu n'wina Vaisraele, kanelani, mi tsundzuxana hi mhaka leyi.
Kutani vanhu hinkwavo va yima hi rito rin'we, va ku: Namuntlha a ku mukiwi, a ku na un'we wa hina loyi a nga ta tlhelela ekaya.
Kutani hi ta endla leswi: Hi ta hoxa vuhlolotwana hi hlawula lava nga ta ya hlasela muti wa Gibeya.
Eka vavanuna van'wana ni van'wana va dzana, va tinyimba hinkwato ta Vaisraele, ku ta hlawuriwa vavanuna va khume, lava nga ta hamba va phamela masocha loko ma ri karhi ma rihisela manyala lawa va ka Benjamini lava akeke emutini wa Gibeya, va ma endleke exikarhi ka Vaisraele.
Hiloko vavanuna hinkwavo va Israele va hlengeletana hi moya un'we, va ya hlasela muti wa Gibeya.
Kutani tinyimba ta Vaisraele ti rhuma vanhu va ya eka nyimba hinkwayo ya Benjamini, va fika va ku: Mhaka leyi mi yi endleke yi bihile ngopfu.
Kutani sweswi, humesani vavanuna lava va nsele laha Gibeya leswaku hi ta va dlaya, hi susa vubihi exikarhi ka Vaisraele. Kambe va ka Benjamini va ala ku endla leswi vamakwavo Vaisraele va vulaka swona.
Kutani va ka Benjamini va hlengeletana va huma emitini ya vona va ya eGibeya, ku ya lwa ni Vaisraele.
Emitini ya vona, va ka Benjamini va humesile masocha ya 26 000, kasi emutini wa Gibeya hi koxe ku humile tinhenha ta 700.
Exikarhi ka masocha lawa hinkwawo, a ku ri ni tinhenha ta 700 ta rimatsi, leti hambi wu ri nsisi wun'we a ti ta kota ku wu ba hi ribye ra xipelupelu ti nga hupi.
Ehandle ka nyimba ya ka Benjamini, tinyimba letin'wana ta Vaisraele ti humesile vavanuna va 400 000, hinkwavo va ri lava tivaka ku lwa nyimpi.
Vaisraele va tlhandluka va ya vutisa timhaka eka Xikwembu kwale Betele va ku: Xana i va ka mani exikarhi ka hina lava nga ta hi rhangela loko hi huma nyimpi hi ya lwa ni va ka Benjamini xana? HOSI Xikwembu xi hlamula xi ku: Ku ta rhanga va ka Yuda.
Siku leri tlhandlamaka, Vaisraele va pfuka nimpundzu, va famba va ya dzima mixaxa ku langutana ni muti wa Gibeya.
Hiloko vavanuna va Israele va huma ku ya lwa ni va ka Benjamini, va fika va xaxamela kusuhi ni muti wa Gibeya.
Kutani va ka Benjamini va huma emutini wa Gibeya, va ya eku lweni; siku rero va dlaya vavanuna va Israele vo ringana 22 000.
Kutani hi siku ra vumbirhi, Vaisraele va ya kusuhi ni va ka Benjamini ku ya lwa na vona.
Kutani va ka Benjamini va tlhela va huma eGibeya, hi siku leri ra vumbirhi, va fika va dlaya vavanuna va Israele va 18 000, hinkwavo va ri masocha.
Kavaloko vavanuna hinkwavo va mavuthu ya Vaisraele va tlhandluka va kongoma eBetele, va fika va tshama, va rila emahlweni ka HOSI Xikwembu, va nga dyi nchumu siku hinkwaro dyambu ri kondza ri ya pela, va ri karhi va humesela HOSI Xikwembu magandzelo lama hisiwaka, ni ya xinakulobye.
Hiloko Vaisraele va veka vavanuna va rhendzela muti wa Gibeya, va tumbelela vaaki va wona.
Kutani Vaisraele va huma ku ya lwa ni va ka Benjamini ra vunharhu, va fika va xaxamela ku fana ni le ku sunguleni, va langutana ni muti wa Gibeya.
Kutani va ka Benjamini va yela Vaisraele, hiloko Vaisraele va va humesela kule ni muti; va ka Benjamini va endla ku fana ni minkarhi leyin'wana: Va ba Vaisraele, va dlayela van'wana va vona erivaleni ni le magondzweni, ku nga egondzweni leri yaka eBetele, ni le gondzweni leri nghenaka eGibeya. Vaisraele lava dlayiweke a va ri kwalomu ka 30.
Va ka Benjamini a va ehleketa leswaku va tlherile va hlula Vaisraele, kasi Vaisraele a va endlile makungu yo suka va titsutsumisa ha vomu, leswaku va ta humesa va ka Benjamini emutini, va va yisa emagondzweni.
Kutani vavanuna hinkwavo va Israele va suka lomu a va xaxamerile kona, va ya xaxamela hi vuntshwa eBaala-Tanara. Hiloko lavan'wana va hatlisa va huma lomu a va tumberile kona, erivaleni ra Gibeya.
Vavanuna lava a va tumberile a ti ri tinhenha ta 10 000, leti hlawuriweke exikarhi ka Vaisraele hinkwavo; kutani ti yela vaaki va muti wa Gibeya, nyimpi yi fika yi hisa swinene. Va ka Benjamini a va nga swi tivi leswaku khombo ri le ndleleni.
HOSI Xikwembu xi endla leswaku Vaisraele va hlula va ka Benjamini. Hi siku leri, Vaisraele va dlaya masocha ya va ka Benjamini yo ringana 25 100.
Hiloko vavanuna lava va hatla va huma lomu a va tumberile kona, va nghena emutini wa Gibeya va rhendzeleka na wona va ri karhi va herisa vaaki va wona hinkwavo hi fumu.
Vaisraele lava a va fanele ku titsutsumisa ha vomu, a va twananile ni lava tumbeleke leswaku, loko lava tsutsumaka va vona musi lowu tuvikaka swinene wu endla papa emutini
va ta hundzuluka va tilwela. Enkarhini lowu va ka Benjamini a va dlayile Vaisraele va 30, kutani va sungula ku ehleketa leswaku va tlherile va va hlula ku fana ni le ku sunguleni.
Hiloko musi wa xikombiso wu sungula ku tuvika wu endla papa. Va ka Benjamini va te va hundzuluka va languta endzhaku, vo vona muti hinkwawo wu ri karhi wu mbuluka musi.
Kavaloko vavanuna va Israele va hundzuluka, kutani va ka Benjamini va hlangana tinhloko, hikuva a va swi vona leswaku khombo ri va fikerile.
Kutani va ka Benjamini va hundzuluka, va suka va tsutsuma hi ku chava Vaisraele, va kongoma tlhelo ra le mananga. Kambe nyimpi a va yi balekanga, hikuva Vaisraele lava a va tumberile a va ta hi tlhelo ra le mutini, va ka Benjamini va sala exikarhi ka Vaisraele, kutani va dlayeteriwa.
Vaisraele va rhendzela va ka Benjamini, va va hlula, va va hlongorisa ku sukela eNoha ku ya fika etindhawini ta le vuxeni ku langutana na Gibeya.
Vavanuna va ka Benjamini lava dlayiweke a va ri 18 000, hinkwavo va ri tinhenha ta matimba.
Van'wana va ka Benjamini va hundzuluka va kongoma eribyeni ra Rimoni hi tlhelo ra le mananga. Eka vona, Vaisraele va dlayela 18 000 emagondzweni; Vaisraele va ya emahlweni va hlongorisa va ka Benjamini ku ya fika eGidomo, kutani va dlaya van'wana va 2 000.
Masocha ya ka Benjamini lama dlayiweke siku rero a ma ri 25 000, hinkwawo ma ri tinhenha ta matimba.
Kambe vavanuna va 600 va kotile ku baleka va kongoma emananga, va ya tshama eribyeni ra Rimoni ku ringana tin'hweti ta mune.
Hiloko vavanuna va Israele va ya va ya hlasela va ka Benjamini lava saleke, va dlayetela vanhu ni swifuwo ni hinkwaswo leswi a va hlangana na swona. Miti hinkwayo leyi va nga yi kuma, va yi hisa hi ndzilo.
Loko Vaisraele va ri eMispa, va hlambanyile va ku: A ku na un'we wa hina loyi a nga ta pfumela leswaku n'wana wa yena a tekiwa hi munhu wa ka Benjamini.
Kutani Vaisraele va ya eBetele, va fika va tshama va rila hi xiviti lexikulu emahlweni ka HOSI Xikwembu, dyambu ri kondza ri ya pela
va ku: We HOSI, wena Xikwembu xa Israele, xana swi tise ku yini leswaku namuntlha exikarhi ka Vaisraele nyimba yin'we yi nga ha ri kona, xana?
Siku leri tlhandlamaka, Vaisraele va pfuka ka ha ri mpundzu swinene, va aka alitari kwale, va tlhela va humesa ni magandzelo lama hisiwaka ni ya xinakulobye.
Kutani va vutisana va ku: Exikarhi ka tinyimba hinkwato ta Israele, xana va kona vanhu va nyimba yin'wana lava a va nga yanga emahlweni ka HOSI Xikwembu ehlengeletanweni ya le Mispa, xana? A va vutisana hi mhaka ya leswi va endleke xitshembiso lexikulu hi ku hlambanya, hi tlhelo ra vanhu lava nga ta ka va nga yi emahlweni ka HOSI Xikwembu eMispa; a va bohile leswaku vanhu va kona va ta dlawa.
Vaisraele a va twela vamakwavo wa vona va ka Benjamini evusiwana, va ku: Namuntlha exikarhi ka Vaisraele, nyimba yin'we a ya ha ri kona!
Hi to yini hi lava saleke xana? Vasati va ta va kuma kwihi, leswi hi hlambanyeke emahlweni ka HOSI Xikwembu leswaku vana va hina a hi nga va pfumeleli ku tekiwa hi va ka Benjamini.
Kutani va vutisana va ku: Xana exikarhi ka tinyimba ta Vaisraele, va kona vanhu lava nga yangiki emahlweni ka HOSI Xikwembu le Mispa xana? Hiloko va kuma leswaku vanhu vo huma eYabexe-Giliyadi a va nga ri kona emixaxeni, enhlengeletanweni.
Loko vanhu va hlayiwa, vaaki va muti wa Yabexe-Giliyadi a va nga ri kona.
Hiloko ntshungu wu rhuma vavanuna va 12 000 va matimba swinene, wu va lerisa wu ku: Fambani mi ya dlaya vaaki va muti wa Yabexe-Giliyadi hi fumu, mi dlaya ni vavasati ni swihlangi.
Mi ta endla leswi: Mi fanele ku herisa wanuna un'wana ni un'wana, mi herisa ni vavasati hinkwavo lava tivaneke ni wanuna.
Kutani exikarhi ka vanhu va muti wa Yabexe-Giliyadi, va kuma vanhwanyana va 400 lava tengeke, lava nga si tshamaka va tivana ni wanuna, kutani va va teka va ya na vona emixaxeni ya le Xilo, etikweni ra Kanana.
Kutani ntshungu hinkwawo wu rhumela rito eka va ka Benjamini lava nga le ribyeni ra Rimoni, ku ya phahlelana mariyeta na vona.
Kutani va ka Benjamini va tlhelela eka Vaisraele, va fika va phakeriwa vanhwanyana lava poneke ku fa emutini wa Yabexe-Giliyadi, leswaku va va vasati va vona. Kambe va kayiverile.
Kutani Vaisraele va sungula ku twela va ka Benjamini evusiwana, hikuva HOSI Xikwembu a xi vangile ku avana exikarhi ka tinyimba ta Vaisraele.
Kutani vakulukumba va ntshungu wa Vaisraele va ku: Hi to yini hi vavanuna lava kayiveleke vasati xana? Eka va ka Benjamini, a ka ha ri na wansati!
Kutani va ku: Swa fanela leswaku va ka Benjamini lava saleke va kuma ndzhaka, nyimba ya vona yi nga nyamalaleli makumu exikarhi ka Vaisraele.
Kambe hi nga ka hi nga va nyiki vana va hina leswaku va va vasati va vona. (Vaisraele a va hlambanyile va ku: Munhu loyi a pfumelaka leswaku n'wana wa yena a tekiwa hi va ka Benjamini, a a rhukaniwe.)
Hiloko va ku: Emutini wa Xilo, ku ni nkhuvo lowu endleriwaka HOSI Xikwembu lembe rin'wana ni rin'wana. Muti lowu wu le n'walungwini wa Betele, evuxeni bya gondzo leri humaka eBetele ri ya eXikeme, edzongeni ra Lebona.
Kutani va lerisa va ka Benjamini va ku: Fambani mi ya tumbela emasin'wini ya vhinya
mi yimela vanhwanyana va le Xilo loko va ta eku cineni. Kutani un'wana ni un'wana wa n'wina a a hume emasin'wini ya vhinya, a tikhomela nsati eka vanhwanyana va le Xilo, a muka na yena etikweni ra ka Benjamini.
Loko vatata wa vona kumbe vamakwavo va ta va ta vilela eka n'wina, mi ta va byela mi ku: ‘Hi kombela leswaku mi hi tshikela vona hi va hlayisa, va va vasati va hina, hikuva a hi va tekanga hi nyimpi; hambi n'wina, a mi na nandzu, hikuva vana va n'wina a mi lo va pfumelela leswaku va tekiwa hi hina va ka Benjamini!’
Hiloko va ka Benjamini va endla hilaha va lerisiweke hakona: Va khoma vanhwanyana vo ringana nhlayo ya vona eka lava cinaka, va famba na vona, va va vasati va vona. Va tlhelela endzhakeni ya ka vona, va fika va pfuxa miti ya vona, va tshama eka yona.
Kutani Vaisraele va hangalaka va suka endhawini leyi, un'wana ni un'wana a kongoma enyimbeni ya ka vona, endyangwini wa yena, laha ku nga ni ndzhaka ya ka vona.
Enkarhini lowu, Vaisraele a va nga ri na hosi, un'wana ni un'wana a a tiendlela hi ku rhandza.
Eminkarhini ya khale loko tiko ra ha fambisiwa hi vaavanyisi, ku ve ni dyandza etikweni. Wanuna un'wana wa muti wa Betlehema etikweni ra Yuda, a rhurhela etikweni ra Mowabu, swin'we ni nsati wa yena ni majaha ya yena mambirhi.
Vito ra wanuna loyi a a ri Elimeleke, nsati wa yena a a ri Nahumi. Mavito ya majaha lamambirhi a va ku i Mahaloni na Kiliyoni. A va ri va le Efrata, kusuhi ni muti wa Betlehema eYuda. Va fikile etikweni ra Mowabu, va aka kona.
Endzhaku ka sweswo Elimeleke nuna wa Nahumi a fa, kutani Nahumi a sala ni majaha ya yena lamambirhi.
Majaha lawa ma teka vasati exikarhi ka Vamowabu. Un'wana a a ri Oripa, loyi un'wana a a ri Rhuti. Va tshama swin'we malembe lama lavaka ku ringana khume
kambe Mahaloni na Kiliyoni va fa ha vambirhi, kutani Nahumi a sala a feriwile hi nuna ni vana va yena lavambirhi va xinuna.
Loko a ha ri etikweni ra Mowabu, Nahumi a twa leswaku HOSI Xikwembu xi pfunile tiko ra xona, xi ri phamela swakudya. Hikokwalaho a longa a ri ni vingi va yena, leswaku va ta suka etikweni ra Mowabu.
Kutani yena ni vingi va yena vambirhi va huma emutini lowu a va tshama eka wona, va khoma ndlela yo tlhelela etikweni ra Yuda.
Endleleni Nahumi a ku ka vingi va yena: Mukani, titlheleleni karikwenu hi vumbirhi bya n'wina. HOSI a yi mi hlayise hi ku tshembeka, hilaha a mi tshembekile hakona, eka mina ni le ka lava feke.
HOSI a yi mi nyike ku tshamiseka, un'wana ni un'wana evukatini bya yena lebyintshwa. Kutani a va angarha, a va ntswontswa, kambe vona va tlhaveka va rila
va ku ka Nahumi: E-e, a hi swona! Hi ta famba na wena karikwenu.
Kambe Nahumi a ku: Tlhelani vana vanga. Mi ta fambela yini na mina ke? Xana ndzi nga ha mi velekela majaha lawa ma nga ta va vanuna va n'wina xana?
Tlhelani vana vanga, mi tifambela. Ndzi hundzeriwe hi nkarhi wo tlhela ndzi tekiwa. Hambiloko ndzi nga vula ndzi ku, ndzi ni xitshembiso xo kumana ni wanuna vusiku byebyi, ndzi veleka majaha
xana mi nga va yimela va kondza va kula ke? Mi nga tshika ku tekiwa ke? A hi swona, vana vanga! Loko ndzi mi anakanya, ndzi mi twela vusiwana ngopfu, hikuva HOSI yi ndzi fularhele.
Loko va twa sweswo, va tlhaveka va tlhela va rila. Loko a ri Oripa, a ntswontswa n'wingi wa yena, a hambana na yena; kasi Rhuti yena a namarhela Nahumi.
Languta, ku vula Nahumi, makwenu ú tlhelele karikwavo ni le ka swikwembu swa ka vona. Tlhela na wena, u landza makwenu!
U nga ndzi sindzisi ku ku tshika empfhukeni kumbe ku ku fularhela, ku hlamula Rhuti. Laha u yaka kona, ndzi ta ya kona na mina. Lomu u nga ta tshama kona, ndzi ta tshama kona na mina. Rixaka ra wena ri ta va rixaka ra mina, naswona Xikwembu xa wena xi ta va Xikwembu xa mina.
Ndzi ta fela laha u nga ta fela kona, ni ku lahliwa, ndzi ta lahliwa kona. Ndza tiyisa hi ku hlambanya emahlweni ka HOSI ndzi ku: Hi ta hambanisa hi rifu ntsena.
Loko Nahumi a vona leswaku Rhuti a tiyimisele ngopfu ku famba na yena, a nga ha vulanga nchumu.
Hikokwalaho va famba swin'we, va ko va ya fika eBetlehema. Kakuloko va ha nghena eBetlehema, vaaki hinkwavo va va hlamala swinene, kutani vavasati va vutisana va ku: Xana a nga va a ri yena Nahumi ke?
Yena a ku ka vona: Mi nga ha ndzi vuli ‘Nahumi’, kambe mi ndzi vula ‘Mara’, hikuva Xikwembu-xa-matimba-hinkwavo xi ndzi khomise xo tika.
Ndzi fambile endzalweni, kambe HOSI yi ndzi vuyisile ndzi ri hava nchumu emandleni. Mi ndzi vulela yini ‘Nahumi’, kasi HOSI yi ndzi tshikile, xona Xikwembu-xa-matimba-hinkwawo xi ndzi vangele maxangu.
Hi swona leswi Nahumi a nga vuyisa swona hi le tikweni ra Mowabu, a ri ni n'wingi wa yena Rhuti, munhu wa le Mowabu. Mavele ya maxalana a ma sungula ku tshoveriwa, loko va fika eBetlehema.
Nahumi a a ri ni xaka ra nuna wa yena, nkulukumba wa xifumi, wa ndyangu wa ka Elimeleke, vito ra yena a a ri Bowazi.
Rhuti wa le Mowabu a kombela eka Nahumi a ku: Ndzi pfumelele ku ya emasin'wini, ndzi ya khwaja minchocho eka un'wana ni un'wana loyi a nga ta ndzi komba tintswalo. Famba n'wananga, ku hlamula Nahumi.
Hiloko Rhuti a suka a famba a ya emasin'wini, a ya khwaja hi le ndzhaku ka vatshoveri. Kutani o tshuka a humelela eka ndzima ya nsimu leyi a yi ri ya Bowazi, wanuna wa ndyangu wa ka Elimeleke.
Hi nkarhi wolowo, Bowazi a ta hi le Betlehema, a xeweta vatshoveri a ku: HOSI a yi ve na n'wina. Kutani va hlamula va ku: HOSI a yi ku katekise.
Kutani Bowazi a vutisa nandza wa yena loyi a a langutisa vatshoveri, a ku: Nhwana loyi i wa ka mani ke?
Nhwana loyi i wa le Mowabu; wa ha ku vuya na Nahumi hi le tikweni ra Mowabu, ku hlamula mulanguteri.
Ú komberile a ku: ‘Mi nga ndzi pfumelela ku khwaja hi le ndzhaku ka vatshoveri, ndzi hlengeleta masalelwa exikarhi ka tinhulu ke?’ Kutani ú tile, naswona a nga tshikanga ku tirha ku sukela nimixo ku fikela sweswi, ni ku wisa wonge a nga wisanga.
Hiloko Bowazi a ku ka Rhuti: Ndzi yingise n'wananga: U nga yi u ya khwaja ensin'wini yin'wana, kumbe ku suka eka leyi, kambe sala malandza ya mina ya xisati hi le ndzhaku.
Langutisa laha vavanuna va tshoveleka kona, u va landza. Ndzi lerisile malandza leswaku ma nga ku karhati. Loko u twa torha, famba u ya nwa mati emakhuwaneni lama nga tatiwa hi malandza.
Kutani Rhuti a wela ehansi hi mombo, a titsongahata emahlweni ka Bowazi, a ku: Swi endlekise ku yini leswaku u ndzi komba tintswalo leto tano, hi ku ndzi amukela ke, kasi ndzi wa rixaka rimbe!
Bowazi a hlamula a ku: Ndzi byeriwile hinkwaswo leswi u nga swi endla ku pfuna n'wingi wa wena, ku sukela loko nuna wa wena a file. Va ndzi byele hilaha u sukeke hakona eka tata wa wena ni mana wa wena, ni ka tiko leri u nga velekiwa eka rona, ku ta tshama ni vanhu lava u nga va tiviki nikutsongo.
HOSI Xikwembu a xi ku katekise hi mintirho leyi ya wena. Xona Xikwembu xa Israele lexi u teke ku ta hlayisiwa hi xona, a xi ku nyike hakelo hi ndzalo.
Hakunene n'wini wanga, ku hlamula Rhuti, u ndzi kombile tintswalo letikulu ni ku ntshunxa moya wa mina; naswona u vulavurile khwatsi na mina nandza wa wena, hambileswi ndzi nga riki un'wana wa malandza ya wena ya xisati.
Hi nkarhi wo dya, Bowazi a ku ka Rhuti: Tana haleno, u phema na mina, u xeva hi murhu lowu. Kavaloko Rhuti a tshama etlhelo ka vatshoveri, kutani Bowazi a n'wi nusela tindzhoho leti oxiweke. Rhuti a dya a xurha, a tlhela a siya.
Loko a tlhelerile eku khwajeni, Bowazi a lerisa malandza ya yena a ku: Manana loyi, a nga khwaja hinkwako hambi exikarhi ka tinhulu. Mi nga n'wi karhati.
Naswona mi pambula minchocho yin'wana eka leswi mi nga swi tshovela, mi yi siya leswaku a sala a yi khwaja. Mi nga n'wi holoveli!
Rhuti a khwaja ensin'wini ri ko ri pela, kutani loko a hula leswi a swi khwajeke swi lava ku tata xisakana.
Hiloko a rhwala a tlhelela emutini, kutani a komba Nahumi n'wingi wa yena leswi a swi khwajeke. Rhuti a humesa ni swakudya leswi a a swi siyile loko a dya, kutani a nyika Nahumi.
Namuntlha a wu khwaja kwihi ke, ku vutisa n'wingi wa Rhuti, u tirhile eka mani? Minkateko a yi ve ni wanuna loyi a ku amukeleke. Kutani Rhuti a hlamusela n'wingi wa yena leswaku ú tirhe na vamani, a engeta a ku: Wanuna loyi ndzi nga tirha eka yena namuntlha, vito ra yena i Bowazi.
HOSI a yi n'wi katekise munhu loyi, ku vula Nahumi, hikuva ú komba ku tshembeka eka lava hanyaka ni ka lava feke. Nahumi a engeta a ku: Hi van'we ni wanuna loyi, naswona i un'we wa vadyandzhaka endyangwini lowu.
Tlhandlakambirhi, ku vula Rhuti wa le Mowabu, ú ndzi lerisile leswaku ndzi sala malandza ya yena hi le ndzhaku, va ko va heta ku tshovela.
Kutani Nahumi a ku ka n'wingi wa yena Rhuti: Swi sasekile n'wananga loko u famba swin'we ni malandza ya xisati ya munhu loyi, hikuva loko u ya ensin'wini yin'wana va nga tshuka va ku karhata.
Kutani Rhuti a sala malandza ya xisati ya Bowazi hi le ndzhaku, a khwaja ku kondza va heta ku tshovela maxalana ni koroni; kambe ku tshama a a tshama eka n'wingi wa yena.
Siku rin'wana Nahumi n'wingi wa Rhuti a ku ka yena: N'wananga, xana ndzi nge ku laveli muti lowu u nga ta kota ku tshamiseka eka wona ke?
Xana Bowazi loyi u tirheke ni malandza ya yena ya xisati, a hi xaka ra hina ke? Yingisa! Loko ri rhengile, Bowazi ú ta va eku huleni ka maxalana exivuyeni.
Kutani ke, hlamba u tola mafurha, u funengela minceka ya wena, u rhelelela exivuyeni. Kambe u nga tikombi eka wanuna loyi, ku kondza loko a heta ku dya ni ku nwa.
Kutani loko a ya eku etleleni, xiyaxiya u tiva ndhawu leyi a wisaka ka yona, kutani u ya kona, u funungula nkumba emilengeni ya yena, kutani u etlela. Yena ú ta ku hlamusela leswi u fanelaka ku endla swona.
Ndzi ta endla hinkwaswo leswi u ndzi byelaka swona, ku hlamula Rhuti.
Kutani Rhuti a rhelela a ya exivuyeni, a endla hinkwaswo hilaha n'wingi wa yena a n'wi leriseke hakona.
Loko Bowazi a hetile ku dya ni ku nwa, a titwa a tsakile, kutani a ya etlela etlhelo ka nhulu ya minchocho. Kutani Rhuti a ta khwatsi, a funungula nkumba emilengeni ya Bowazi, kutani a etlela.
Exikarhi ka vusiku, wanuna loyi a pfuka hi ku twa xirhami, a korhama ku ambamba nkumba, kutani a hlamula ku kuma wansati loyi a etleleke hi le milengeni ya yena.
Hi wena mani? ku vutisa Bowazi. Hi mina nandza wa wena Rhuti, ku hlamula loyi wansati, ndzi tiveka emavokweni ya wena, hikuva wena u mudyandzhaka evukatini bya mina.
HOSI a yi ku katekise n'wananga, ku vula Bowazi, ku tshembeka ka wena ka sweswi ku tlula loko sungula, hikuva a wu tsakelanga majaha, hambi ya swifumi kumbe ya swisiwana.
Sweswi n'wananga, rhula mbilu, ndzi ta ku endlela hinkwaswo leswi u swi kombelaka, hikuva u wansati wo xiximeka, hilaha vaaki hinkwavo va muti wa ka hina va swi tivaka hakona.
Mina ndzi un'wana wa vadyandzhaka va le vukatini bya wena, sweswo i ntiyiso; kambe ku ni un'wana wa xaka ra hina la ndzi rhangelaka.
Wisa kwala vusiku lebyi, kutani nimixo loko munhu loyi a nkhensa ku ku hlayisa hi mukhuva wa ndzhaka, swi ta va swi sasekile, a a ku hlayise. Kambe loko a nga swi tsakeli, ndzi tiyisa emahlweni ka Xikwembu lexi hanyaka leswaku mina ndzi ta ku hlayisa. Sweswi, etlela ri ko ri xa.
Rhuti a etlerisa sweswo hi le milengeni ya Bowazi, ri ko ri xa. Kutani a hatla a pfuka, ka ha ri vusiku. Swi nga tshuki swi tiviwa hi munhu leswaku wansati loyi ú tile laha xivuyeni, ku vula Bowazi a ri yexe.
Kutani a ku ka Rhuti: Tisa nceka lowu u nga wu funengela, u kangatela hi wona. Rhuti a endlisa sweswo. Hiloko Bowazi a n'wi nusela mimpimo ya 6 ya maxalana, a n'wi rhwexa, kutani Rhuti a tlhelela emutini.
Loko a fika, n'wingi wa yena a n'wi vutisa a ku: Swi fambise ku yini n'wananga? Hiloko Rhuti a n'wi hlamusela hinkwaswo leswi wanuna luya a n'wi endleleke swona
kutani a ku: Mimpimo leyi ya 6 ya maxalana, ndzi nyikiwile hi yena, hikuva ú vurile leswaku ndzi nga tlheleli eka n'wingi wa mina ndzi nga khomanga nchumu.
Hiloko Nahumi a byela Rhuti a ku: Miyela n'wananga, u kondza u vona leswi mhaka yi nga ta herisa swona. Hikuva wanuna loyi a nga ka a nga rhuli mbilu namuntlha, a nga si heta mhaka leyi.
Bowazi a tlhandlukela ehubyeni ya muti, a fika a tshamisa kona. Endzhaku ka nkarhinyana ko ta fika mudyandzhaka, yena loyi Bowazi a a vulavurile hi yena. Bowazi a n'wi vitana a ku: Ndzi na wena tatana, hambukela haleno, u ta tshamisa na mina. Munhu loyi a hambuka a ya tshamisa na Bowazi.
Hiloko Bowazi a rhamba ni vakulukumba va muti vo ringana khume, a ku ka vona: Tshamisani la! Kutani na vona va tshamisa.
Bowazi a ku ka mudyandzhaka: Ku ni ndzima ya nsimu ya sirha makwerhu Elimeleke. Nahumi, loyi a vuyeke hi le tikweni ra Mowabu, ú lava ku yi nyiketa un'wana.
Kutani ke mina ndzi anakanyile ku ku luma ndleve hi mhaka leyi ni ku ku tsundzuxa ku amukela ndzima leyi emahlweni ka lava tshamiseke la, ni le mahlweni ka vakulukumba lava va ka hina. Loko u lava ku hlayisa ndzhaka leyi ya wena, yi hlayise; kambe loko u nga swi lavi, ndzi byele leswaku ndzi swi tiva, hikuva mudyandzhaka lonkulu hi wena, mina ndza ku landzela. Wanuna loyi a hlamula a ku: Ndzi ta yi hlayisa ndzhaka leyi.
Hiloko Bowazi a ku: Siku u amukelaka nsimu emavokweni ya Nahumi, swi tive leswaku u yi amukela xikan'we na Rhuti wa le Mowabu, la nga siya hi mufi. Hi ndlela leyi u ta pfuxa xivongo xa mufi, xi hundzela eka vatukulu va yena.
Kavaloko mudyandzhaka a hlamula a ku: A ndzi nga swi koti ku hlayisa ndzhaka leyi, hikuva ndzi nga tshuka ndzi onha swa vatatana leswi ndzi swi hlayisaka ni sweswi. Yi hlayise wena hi wexe ematshan'wini ya mina, mina ndza tsandzeka.
Eminkarhini ya khale, loko Vaisraele va kanela ta ku hlayisa ndzhaka ya mufi kumbe ku bindzula ha yona, a va tolovele ku tiyisa mhaka hinkwayo hi ndlela leyi: Un'wana wa vadyandzhaka a a hluvula ntanghu, a nyika mudyandzhakakulobye. A va funghisa sweswo timhaka etikweni ra Israele.
Hikokwalaho, mudyandzhaka luya ú lo na byela Bowazi ku amukela ndzhaka yi va ya yena, a hluvula ntanghu.
Kutani Bowazi a tiboha emahlweni ka vakulukumba ni vanhu hinkwavo, a ku: Namuntlha mi timbhoni ta leswaku ndzi amukerile emavokweni ya Nahumi hinkwaswo leswi a swi ri swa Elimeleke, ku katsa ni hinkwaswo swa Kiliyoni na Mahaloni.
Loko a ri yena Rhuti wa le Mowabu, nkata sirha Mahaloni, ndzi n'wi amukela a va nsati wa mina. Ndzi endlela ku pfuxa xivongo xa mufi, xi hundzela ni le ka vatukulu va yena. Xivongo lexi a xi faneli ku fa eka varikwavo, hambi ku ri ehubyeni ya muti wa ka vona. Mi timbhoni ta mina namuntlha emhakeni leyi.
Hiloko vakulukumba va muti swin'we ni lava a va ri ehubyeni va tiyisa va ku: Hi timbhoni ta wena. Loyi u n'wi hlomisaka namuntlha, HOSI a yi n'wi endle la fanaka na va Rahele na Leya, va nga lava simekeke rixaka ra Israele, hi vumbirhi bya vona. Kula u twakala exikarhi ka va le Efrata. Vito ra wena a ri dzunisiwe kwala Betlehema.
Kutani vana lava HOSI Xikwembu xi nga ta ku nyika vona hi wansati loyi, a va kurise ndyangu wa wena wu fana ni ndyangu wa Perese, n'wana loyi Tamara a nga velekela Yuda.
Kutani Bowazi a hlomisa Rhuti, leswaku a va nsati wa yena. Va hanya swin'we, kutani hi ku katekisiwa hi HOSI, Rhuti a tika, a veleka n'wana wa mufana.
Vavasati va ku ka Nahumi: A ku nkhensiwe HOSI, hikuva a yi ku tsonanga mudyandzhaka namuntlha. Vito ra n'wana a ri twakale etikweni ra Israele.
Ú ta ku antswisela vutomi ni ku va nxongotelo wa wena loko u dyuharile. Naswona muveleki wa n'wana loyi i n'wingi wa wena loyi u n'wi rhandzaka, loyi eka wena a tlulaka majaha ya 7.
Nahumi a teka xihlangi, a xi vukarha exifuveni a xi hlayisa.
Vavasati lava va akelaneke na yena va thya n'wana evito, va ku: Eka Nahumi, ku velekiwile n'wana wa mufana; hi ta ku i Obede. Hi yena loyi a nga va tata wa Yese ni kokwa wa Davhida.
Nongonoko wa xivongo xa ka Perese hi lowu: Perese a veleka Hesironi
Hesironi a veleka Rhamu, Rhamu a veleka Aminadaba
Aminadaba a veleka Nahaxoni, Nahaxoni a veleka Salmoni
Salmoni a veleka Bowazi, Bowazi a veleka Obede
Obede a veleka Yese, kutani Yese a veleka Davhida.
A ku ri ni wanuna un'wana wa muti wa Ramatayimi-Sofimi emagangeni ya Efrayimi. Vito ra yena a a ri Elkana n'wana Yerohama, wa Elihu, wa Tohu, wa Sufi, wa rixaka ra Efrata.
Elkana a a ri ni vasati vambirhi; un'wana a a ri Hana, un'wana a a ri Penina. Penina a a kuma vana, kambe Hana a a nga va kumi.
Wanuna loyi a a toloverile ku suka emutini wa yena lembe rin'wana ni rin'wana, a tlhandlukela emutini wa Xilo a ya khongela ni ku humesela HOSI ya matimba hinkwawo emagandzelo. Vana va Heli, Hofini na Finiyasi, a va ri vaprista va HOSI Xikwembu kwale Xilo.
Loko Elkana a humesa magandzelo, a a tolovele ku nyika Penina nsati wa yena swihluvi swa nyama, a nyika ni vana va Penina va xinuna ni va xisati hinkwavo
kambe a a nyika Hana xihluvi xin'we lexikulu, hikuva a a n'wi rhandza ngopfu, hambileswi HOSI Xikwembu a xi n'wi tsonile vana.
Kutani Penina a a tala ku karhata nkatikulobye Hana, a n'wi hlekula hi mhaka ya leswi HOSI Xikwembu a xi n'wi tsonile vana.
Timhaka a ti fambisa sweswo lembe rin'wana ni rin'wana: Loko va ya endlwini ya HOSI Xikwembu, Penina a a tala ku n'wi dyisa mbitsi, Hana a ko a rila, a ala ni ku dya.
Kutani Elkana a a khongotela nsati wa yena, a ku: Swi lo yini Hana, u rilela yini xana? U alela yini ku dya swakudya? Xana mbilu ya wena yi vavela yini xana? Xana a ndzi tluli khume ra majaha eka wena xana?
a tiboha hi ku hlambanya a ku: Wena HOSI ya matimba hinkwawo, loko hakunene wo vona maxangu ya mina nandza wa wena, ni loko u ndzi anakanya, ni loko u nga rivali mina nandza wa wena, kambe u ndzi nyika n'wana wa mufana, ndzi ta ku nyika yena a va wa wena HOSI, vutomi bya yena hinkwabyo; naswona a nga ka a nga byewuriwi misisi ni siku ni rin'we.
Hana a heta nkarhi wo leha a ri karhi a khongela HOSI Xikwembu, Heli a ko a xiyaxiya nomo wa yena.
Hana a a khongela hi mbilu, a vendzavendzisa milomo ntsena, kambe ku nga humi rito; kutani Heli a vona wonge Hana ú lo pyopyiwa.
Kavaloko a ku ka yena: Xana u ta pyopyiwa ku fikela rini? Famba u ya xalamuka!
Kambe Hana a hlamula a ku: E-e, n'wini wanga, ntsena ndzo va wansati loyi a karhatekaka ngopfu. A ndzi nwanga vhinyo kumbe byalwa, kambe ndzi tile ku ta phofula swa mbilu ya mina eka HOSI Xikwembu.
U nga ndzi fanisi ni xiphukuphuku xa wansati, mina nandza wa wena, hikuva nkarhi lowu hinkwawo, ndzi le ku phofuleni ka leswi swi ndzi tikelaka ni leswi swi ndzi vavisaka mbilu.
Kutani Heli a hlamula a ku: Hiswona, famba hi ku rhula, Xikwembu xa Israele a xi ku nyike leswi u swi kombelaka.
Kutani Hana a ku: Ndzi nandza wa wena, u nga karhali ku ndzi komba tintswalo! Kutani a ya a ya dya swakudya, swi vonaka leswaku mbilu ya yena yi rhelerile.
Siku leri tlhandlamaka, Elkana ni ndyangu va vindzuka, va ya khongela HOSI Xikwembu, kutani loko va hetile, va tlhelela ekaya eRhama. Kavaloko Elkana a tiva Hana nsati wa yena, kutani HOSI Xikwembu xi katekisa Hana
a tika, kutani loko nkarhi wa yena wu fikile, a kuma n'wana wa mufana, a n'wi thya vito ra Samiele, hikuva a a ku: Ndzi n'wi komberile eka HOSI Xikwembu.
Siku rin'wana nkulukumba Elkana a tlhandlukela eXilo ni ndyangu wa yena hinkwawo, a ya humesela HOSI Xikwembu magandzelo ya lembe, a hetisa ni ku tiboha ka yena.
Hana a nga fambanga na vona, hileswi a a byerile nuna wa yena, a ku: Loko n'wana a ta va a lumuriwile, hi kona ndzi nga ta ya eTempeleni na yena, ndzi ya n'wi veka eka HOSI, leswaku a tshama kona vutomi bya yena hinkwabyo.
Elkana nuna wa yena ú hlamurile a ku: Hiswona, endla leswi u vonaka leswaku swi lulamile; tshama ku kondza loko n'wana wa wena a ta va a lumuriwile; ingi HOSI yi nga hetisa ku tshembisa ka yona. Kutani Hana a tshama ekaya a ri karhi a undla n'wana wa yena, a kondza a n'wi lumula.
Loko a n'wi lumurile, a tlhandluka a ya eXilo na yena, a ri ni homu ya nkuzi ya malembe manharhu, ni xinkwamana xa mapa, ni khuwana ra vhinyo; a yisa n'wana eTempeleni ya HOSI, hambileswi a a ha ri ntsongo ngopfu.
Va tlhava nkuzi ya gandzelo, kutani va yisa n'wana eka Heli.
Hana a ku ka Heli: Ndzi khomele, n'wini wanga! Ndzi tiyisa emahlweni ka wena leswaku hi mina wansati loyi a tshamaka a yima emahlweni ka wena siku rin'wana, a khongela HOSI.
A ndzi khongela ndzi kombela n'wana loyi. Kutani sweswi HOSI yi amukerile xikombelo xa mina
Kutani Elkana a tlhelela ekaya emutini wa Rhama. Kambe mufana Samiele a sala a tirhela HOSI Xikwembu, emahlweni ka muprista Heli.
Vana va Heli a va ri vaprista lava nga pfuniki nchumu; a va nga ri na mhaka na HOSI Xikwembu.
Mikhuva ya vaprista lava eka vanhu a yi ri leyi: Loko munhu a ri eku humeseni ka gandzelo, nandza wa muprista a a ta a tamerile foroko ya meno manharhu, loko nyama yi ri karhi yi swekiwa
a fika a tlhava nyama embiteni, kumbe enhlambetweni, kumbe egalazeni, kumbe epotweni; kutani hinkwaswo leswi foroko yi swi tsavulaka, a swi tekiwa hi muprista. A va endlisa sweswo eka Vaisraele hinkwavo lava taka eXilo.
Tlhandlakambirhi, loko mafurha ma nga si hisiwa egandzelweni, nandza wa muprista a a ku eka munhu loyi a humesaka magandzelo: Tisa nyama ya muprista, yi ta oxiwa, hikuva a nge amukeli nyama yo swekiwa, kambe ú yi lava yi ri yimbisi.
Kambe loko mutirhi wa le gandzelweni o tshuka a ku: A va rhange va hisa mafurha, hi kona u nga ta teka leswi u swi lavaka, nandza wa muprista a a hlamula a ku: Tisa sweswi! Loko u nga ndzi nyiki, ndzi ta swi teka hi nkani!
Hikokwalaho, swidyoho swa majaha lawa a swi chavisa ngopfu emahlweni ka HOSI Xikwembu, hikuva maendlele ya wona a ma sorisa leswi humeseriwaka HOSI Xikwembu.
Mufana Samiele a a tirhela HOSI Xikwembu a ambele nceka wa vaprista wa ntsembyani, lowu vuriwaka efodi.
Lembe rin'wana ni rin'wana, mana wa yena a a n'wi rhungela xingubyana, a ta na xona loko a tlhandluka ni nuna va ya humesa gandzelo ra lembe.
Kutani loko swi herile, a va tlhelela ekaya.
Kavaloko HOSI Xikwembu xi katekisa Hana, kutani a tika, a veleka vana vanharhu va vafana, ni vanhwanyana vambirhi. Loko a ri mufana Samiele, a a kula a ri karhi a tirhele HOSI Xikwembu.
Enkarhini wolowo, Heli a a dyuharile ngopfu; kutani a twa hinkwaswo leswi vana va yena va karhatisaka xiswona Vaisraele hinkwavo, ni leswaku va etlela ni vavasati lava tirhaka enyangweni ya Ntsonga lowo Hlawuleka.
Kavaloko a va vutisa a ku: Hikwalaho ka yini mi endla swilo leswo tano xana? Hikuva vanhu hinkwavo va ndzi rungulela timhaka ta n'wina leto biha.
E-e, vana vanga! Timhaka leti ndzi ti twaka ti hangalasiwa hi vanhu va HOSI Xikwembu, a hi letinene.
Loko munhu a dyohela munhu-kulobye, Xikwembu xa lamula; kambe loko munhu a dyohela HOSI Xikwembu, xana ku ta lamula mani? Kambe vana va Heli a va nga yingisi marito ya tata wa vona, hikuva HOSI Xikwembu a xi tiyimisele ku va lovisa.
Loko a ri mufana Samiele, a a ya a kula emirini, a tsakeriwa hi HOSI Xikwembu ni vanhu va tiko.
Siku rin'wana, munhu wa Xikwembu a endzela Heli, kutani a ku ka yena: HOSI Xikwembu xi vurisa sweswo xi ri: ‘Ndzi tikombile eka rixaka ra Aroni kokwa wa wena, loko va ha tshama etikweni ra Egipta va ri ehansi ka vanhu va ka Faro.
Exikarhi ka tinyimba hinkwato ta Vaisraele, ndzi hlawurile Aroni leswaku a va yena muprista wa mina, la nga ta tlhandlukela alitarini ya mina, a ya hisa mirhi ya risuna a ambarile nceka lowu vuriwaka efodi, loko a ri emahlweni ka mina. Naswona, magandzelo hinkwawo lawa Vaisraele va ma hisaka alitarini, ndzi ma tamerisile rixaka ra ka n'wina.
Kutani ke, hikwalaho ka yini mi sola magandzelo ya swifuwo ni mapa, lawa ndzi mi leriseke ku ma humesa minkarhi hinkwayo, xana? Hikwalaho ka yini u xixima vana va wena ku tlula mina, u tiphina na vona hi ku dya mongo wa timhamba hinkwato leti humesiwaka hi vanhu va mina va Israele, xana?’
Hikokwalaho, HOSI Xikwembu xa Israele xi vurisa sweswo xi ri: ‘A ndzi hlambanyile ndzi ku, va ndyangu wa wena ni va rixaka ra wena va ta va vaprista, va ndzi tirhela hilaha ku nga heriki; kambe ku sukela sweswi, mina HOSI ndzi ri: Swi nga ka swi nga ha endleki, hikuva lava va ndzi xiximaka, ndza va xixima, kambe lava va ndzi nyenyaka, a va nga ha vi nchumu eka mina.
Vona! Masiku ma ta, lawa ndzi nga ta tshova matimba ya ndyangu wa wena ha wona, ni ya rixaka ra wena. Erixakeni ra wena, a ku nga ha vi na swidyuhari.
U ta xaniseka minkarhi hinkwayo, u ri karhi u vona minkateko hinkwayo leyi mina HOSI ndzi nga ta yi nyika Vaisraele. Naswona, a ku nga ha vi na swidyuhari erixakeni ra wena, ni siku ni rin'we.
Hambileswi ndzi nga ta siya un'we wa vatukulu wa wena loyi a nga ta tirha alitarini ya mina, ú ta rila, mahlo ya yena ma ko ma karhala, a hela ni mbilu, kutani hinkwavo vatukulu va wena lavan'wana va ta dlawa hi vanhu.
Leswi nga ta humelela eka vana va wena vambirhi Hofini na Finiyasi, xi ta va xikombiso eka wena: Va ta fa hi vumbirhi bya vona siku rin'we
kutani ndzi ta tilavela muprista la tshembekeke, loyi a nga ta tirha hilaha ndzi swi tsakelaka hakona embilwini ya mina ni le moyeni wa mina. Ndzi ta n'wi nyika vatukulu lavo tala, kutani ú ta tirhela Muhlawuriwa wa mina hilaha ku nga heriki.
Un'wana ni un'wana wa rixaka ra wena la nga ta sala, ú ta titsongahata emahlweni ka muprista loyi; ú ta kombela mali eka yena, kumbe vuswa, a kombela ni ku amukeriwa exikarhi ka vaprista, leswaku a ta kuma swo tihanyisa ha swona.’
Mufana Samiele a a tirhela HOSI Xikwembu a ri hansi ka Heli. Eminkarhini yoleyo, rito ra HOSI a ri kala ngopfu; swivono a swi nga tali ku va kona.
Siku rin'wana, Heli a a etlele endlwini ya yena. Mahlo ya yena a ma sungula ku phuma, a nga ha koti ku vona swinene.
Rivoni ra Xikwembu a ri nga si timiwa mpundzu wolowo, naswona Samiele a a etlele eTempeleni ya HOSI Xikwembu, laha Areka ya xona a yi ri kona.
Kutani HOSI Xikwembu xi vitana Samiele; yena a hlamula a ku: Ndza ta!
kutani a tsutsumela eka Heli, a ya ku: Hi mina loyi, hikuva u ndzi vitanile! Kambe Heli a ku ka yena: Mina a ndzi ku vitananga, tlhela u ya etlela. Kutani Samiele a tlhela a ya etlela.
HOSI Xikwembu xi engeta xi vitana Samiele, kutani yena a pfuka, a ya eka Heli, a ku: Hi mina loyi, hikuva ndzi twe u ndzi vitana. Kambe Heli a ku: A ndzi ku vitananga n'wananga, tlhela u ya etlela.
Samiele a a nga twisisi leswaku ú vitaniwa hi HOSI Xikwembu, hikuva a a nga si tshama a twa rito ra xona.
HOSI Xikwembu xi vitana Samiele ra vunharhu, kutani yena a pfuka, a ya eka Heli, a ku: Hi mina loyi, hikuva u ndzi vitanile! Ku va kona Heli a twisisaka leswaku loyi a vitanaka Samiele, hi yona HOSI.
Kutani a ku ka Samiele: Tlhela u ya etlela. Loko u vitaniwa nakambe, hlamula u ku: ‘Vulavula HOSI, hikuva mina nandza wa wena ndza yingisa.’  Hiloko Samiele a tlhela a ya etlela eTempeleni.
Kutani HOSI Xikwembu xi fika xi yima kwalaho, xi vitana ku fana ni le ku sunguleni, xi ku: Samiele, Samiele! Samiele a hlamula a ku: Vulavula HOSI, hikuva mina nandza wa wena ndza yingisa.
Kavaloko HOSI Xikwembu xi ku ka Samiele: Yingisa, ndzi ta endla mhaka exikarhi ka Vaisraele, leyi nga ta chavisa vanhu hinkwavo swinene loko va yi twa.
Hi siku rero, ndzi ta vangela Heli hinkwaswo leswi ndzi swi vuleke hi tlhelo ra rixaka ra yena, ndzi nga siyi nchumu.
Ndzi n'wi tivisa leswaku ndzi lava ku avanyisela makumu rixaka ra yena, hikwalaho ka swidyoho swa vana va yena leswi a swi tivaka: Va vulavurile swo biha hi mina Xikwembu, kambe a nga va tshinyanga.
Sweswi ke, ndzi tiyisa hi ku hlambanya eka va rixaka ra Heli, ndzi ri: Swidyoho swa vona swi nga ka swi nga rivaleriwi ni siku ni rin'we, hambi hi magandzelo, hambi hi timhamba!
Samiele a ya etlela ri kondza ri xa, kutani a pfuka a ya pfula timbanti ta Tempele ya HOSI; kambe ú chavile ku ya hlamusela Heli timhaka ta xivono.
Kavaloko Heli a vitana Samiele, a ku: Samiele n'wananga! Yena a ku: Hi mina loyi!
Heli a ku: Xana Xikwembu xi ku byerile yini xana? U nga ndzi fihleli nchumu. Ndza tiyisa hi ku hlambanya emahlweni ka xona leswaku u ta va ni nandzu lowukulu, loko u ndzi fihlela mhaka yihi na yihi leyi xi nga ku tivisa yona.
Hiloko Samiele a n'wi byela hinkwaswo, a nga n'wi fihleli nchumu. Kutani Heli a ku: HOSI yi vulavurile, a yi endle leswi yi swi vonisaka swona.
Kutani Samiele a kula, HOSI Xikwembu xi ri na yena, xi nga tshiki marito ya xona ma wela hansi.
Kutani Vaisraele hinkwavo, ku suka eDani ku ya fika eBerexeba, va swi tiva leswaku hakunene Samiele i muprofeta wa HOSI Xikwembu.
HOSI Xikwembu xi tlhela xi humelela emutini wa Xilo, hikuva hi kona laha xi tshamaka xi tikomba eka Samiele, hi rito ra xona.
Vafilista va xaxamela, va ya lwa ni Vaisraele. Nyimpi yi ya yi hisa, kutani Vaisraele va hluriwa hi Vafilista; ku dlayiwa vavanuna lava lavaka ku ringana 4 000 erivaleni ra nyimpi.
Kuteloko mavuthu ma tlhelele emixaxeni, vakulukumba va Israele va ku: Hikwalaho ka yini HOSI Xikwembu xi hi tshikile hi hluriwa hi Vafilista namuntlha ke? A hi yeni eXilo hi ya teka Areka ya Ntwanano wa HOSI Xikwembu, leswaku xi ta va exikarhi ka hina, ni leswaku xi ta hi lamulela emavokweni ya valala va hina.
Kutani va rhuma vanhu va ya emutini wa Xilo, va ya teka Areka ya Ntwanano wa HOSI ya matimba hinkwawo, Xikwembu lexi nga xiluvelweni ehenhla ka tikerubu. Vana va Heli vambirhi, Hofini na Finiyasi, na vona va longoloka ni lava rhwalaka Areka ya Ntwanano wa Xikwembu.
Loko Areka ya Ntwanano wa HOSI yi fika emixaxeni, Vaisraele hinkwavo va khana va ba minkulungwana, misava yi ko yi tsekatseka.
Vafilista va twa huwa leyi ya ntsako, kutani va vutisana va ku: Huwa leyikulu leyi twalaka emixaxeni va Vaheveru, xana yi nga va yi ri ya yini ke? Kutani loko va twa leswaku Areka ya HOSI yi fikile emixaxeni
va chava ngopfu, va byelana va ku: Ku fikile Xikwembu emixaxeni ya vona. Va tlhela va ku: Hi le khombyeni! Mhaka yo tano a yi si tshama yi humelela ni siku ni rin'we.
Hi le khombyeni hakunene! Xana i mani la nga ta hi ponisa emavokweni ya Xikwembu lexi xa matimba xana? Hi xona Xikwembu lexi xi nga heta Vaegipta hi mintungu ya tinxaka-xaka le mananga!
Pfukani mi tiya n'wina Vafilista, mi tikomba leswaku mi vavanuna. Loko swi nga ri tano, mi ta hundzuka mahlonga ya Vaheveru, mi va tirhela tani hi leswi na vona va nga va mahlonga ya hina va hi tirhela. Tikombeni leswaku mi vavanuna, mi lwa swinene!
Kavaloko Vafilista va lwa ni Vaisraele, va va hlula, kutani Vaisraele hinkwavo va tsutsumela emakaya; kambe lavo tala ngopfu exikarhi ka vona a va dlayiwile; a ku file tinhenha ta Vaisraele to ringana 30 000, leti a ti famba hi milenge.
Areka ya Xikwembu yi tekiwa, vana va Heli Hofini na Finiyasi na vona va dlayiwa hi vumbirhi bya vona.
Wanuna wa nyimba ya va ka Benjamini a ta hi ku tsutsuma a huma enyimpini, a ta fika emutini wa Xilo siku rero. A a handzulerile swiambalo swa yena, a ticherile ni misava enhlokweni.
Loko a fika, a kuma Heli a tshamile exitshan'wini xa yena kusuhi ni gondzo, a ri eku languteleni, hikuva a a vilelela ngopfu Areka ya Xikwembu. Wanuna wa kona a nghena emutini, a va tivisa timhaka, kutani vaaki hinkwavo va muti va tlhava mukhosi.
Heli a twa huwa ya swirilo, kutani a vutisa a ku: Xana nkitsikitsi lowu wu nga va wa yini xana? Hiloko wanuna yoloye a ta hi ku hatlisa, a fika a tivisa Heli leswi humeleleke.
(Heli a a ri ni malembe ya 98. Mahlo ya yena a ma phumerile, ma nga ha voni swinene.)
Kutani wanuna yoloyi a ku ka Heli: Mina a ndzi ri enyimpini, ndza ha ku baleka kona sweswi. Heli a ku: Xana ku humelele yini n'wananga?
Murunguri wa timhaka a hlamula a ku: Vaisraele va tsutsumile va chava Vafilista; tlhandlakambirhi vavanuna lavo tala va dlayiwile, kutani vana va wena Hofini na Finiyasi na vona va file ha vambirhi; xo hetelela, na Areka ya Xikwembu yi tekiwile.
Kuteloko wanuna a rungula ta Areka ya Xikwembu, Heli a wa hi xikosi exitshan'wini xa yena, a wela kusuhi ni nyangwa, a tshoveka nhamu, a fisa sweswo, hikuva a a dyuharile ngopfu, naswona a a ri munhu wa miri swinene. Ú vile muavanyisi wa timhaka ta Vaisraele hi malembe ya 40.
Enkarhini wolowo, n'wingi wa Heli nkata Finiyasi a a tikile, a ri kusuhi ni ku veleka. Loko a twa mahungu ya leswaku Areka ya Xikwembu yi tekiwile, ni leswaku tata wa nuna wa yena ni nuna wa yena va file, a tlhaveka kan'we-kan'we kutani a wela ehansi, a veleka n'wana.
Loko a sungula ku hlala, tisungukati leti a ti n'wi tshamerile ti ku ka yena: U nga chavi! U kumile n'wana wa mufana! Kambe yena a nga ti hlamulanga nchumu, a nga swi endlanga mhaka.
Ú lo kota ntsena ku thya n'wana vito ra Ikabodo (hileswaku: A ka ha ri na ku dzuneka), kutani a ku: Ku dzuneka ku sukile etikweni ra Israele. (A a vula hi ku tekiwa ka Areka ya Xikwembu, ni ku lova ka tata wa nuna, ni ka nuna wa yena.)
Marito lawa ya nge: Ku dzuneka ku sukile etikweni ra Israele, ú ma vurile hikwalaho ka Areka ya Xikwembu leyi phanghiweke.
Vafilista va tekile Areka ya Xikwembu le Ebenezere, va ya na yona emutini wa Axidodo.
Kutani va fika va yi nghenisa etempeleni ya Dagona xikwembu xa vona, va yi veka kusuhi ni xifaniso xa Dagona wa kona.
Hi siku leri tlhandlamaka, loko vaaki va Axidodo va pfuka nimpundzu, va kuma leswaku Dagona ú wele ehansi hi mombo, emahlweni ka Areka ya HOSI. Kutani va n'wi pfuxa, va n'wi tlherisela evutshan'wini bya yena.
Kambe loko va pfuka nimpundzu hi siku leri tlhandlamaka, va kuma leswaku Dagona ú tlhele a wela ehansi hi mombo emahlweni ka Areka ya HOSI. Nhloko ya yena ni mavoko ya yena ha mambirhi swi tsemekile, swi wele enyangweni ya tempele, Dagona a sala ni miri wa yena ntsena.
(Hi swona leswi endlaka leswaku, ku fikela siku ra namuntlha, vaprista va Dagona ni hinkwavo lava nghenaka tempeleni ya yena le Axidodo, va nga kandziyi xihukuva, kambe va tlula kunene.)
HOSI Xikwembu xi ba vaaki va Axidodo hi nkhavi lowukulu, xi va xanisa ni ku va vangela vuvabyi bya matshumba, lebyi khomeke Vaaxidodo swin'we ni vaakelani va vona.
Loko vavanuna va Axidodo va vona leswi humelelaka, va ku: Areka ya Xikwembu xa Vaisraele yi nga tshuki yi tshama ka hina, hikuva Xikwembu xa vona xa hi ba hi nkhavi lowukulu, hina ni xikwembu xa hina Dagona.
Kavaloko va rhumela rito eka tihosi ta Vafilista, ti endla nhlengeletano na vona, kutani va ti vutisa va ku: Xana hi ta endla yini hi Areka ya Xikwembu xa Israele xana? Tihosi ti hlamula ti ku: Areka ya Xikwembu xa Israele a yi hundziseriwe emutini wa Gati. Kutani va endlisa sweswo.
Kambe loko va yi hundziserile kona, HOSI yi ba muti wolowo, yi wu chavisa swinene, yi xanisa vaaki, hinkwavo va huma matshumba, lavakulu ni lavatsongo.
Kavaloko va rhumela Areka ya Xikwembu emutini wa Ekroni. Kambe loko Areka ya Xikwembu yi fika le Ekroni, vaaki va kona va huwelela va ku: Va tisile Areka ya Xikwembu xa Israele eka hina leswaku yi ta hi heta, hina ni va ka hina.
Kutani va rhumela rito eka tihosi ta Vafilista, tona ti endla nhlengeletano na vona, kutani va ku ka tona: Tlheriselani Areka ya Xikwembu ekaya ka yona, yi ta ka yi nga ha hi heti, hina ni vanhu va ka hina. Muti hinkwawo a wu khomiwile hi ku chava lokukulu, wu chava ku fa, hikuva HOSI Xikwembu a xi ba vanhu va kona hi nkhavi lowukulu.
Lava a va ponile ku fa, a va huma matshumba, kutani xirilo xa muti a xi twala ni le matilweni.
Areka ya HOSI yi tshama eswifundzheni swa Vafilista tin'hweti ta 7.
Kutani Vafilista va vitana vaprista ni vangoma, va va vutisa va ku: Xana hi nga endla yini hi Areka ya HOSI xana? Hi byeleni: Loko hi yi tlherisela ekaya ka yona, xana hi ta yi rhumela na yini xana?
Va hlamula va ku: Loko mi tlherisa Areka ya Xikwembu xa Israele, mi nga yi tlherisi ntsena, kambe ringetani hi matimba ku yi tlherisa yi ri ni mhamba yo riha nandzu eka Xikwembu lexi, hi kona mi nga ta hola, naswona hi kona mi nga ta tiva leswi a swi mi vangela ku biwa hi nkhavi wa Xikwembu.
Kutani Vafilista va vutisa nakambe va ku: Xana hi ta rhumela mhamba muni yo riha nandzu eka Xikwembu lexi xana? Va hlamula va ku: Rhumelani ntlhanu wa swifaniso swa matshumba swa nsuku, ni ntlhanu wa swifaniso swa makondlo swa nsuku, hi ku ya hi ntsengo wa tihosi ta Vafilista, hikuva mi weriwile hi ntungu wo fana n'wina hinkwenu swin'we ni tihosi leti.
Kutani mi fanela ku vumba swifaniso swa matshumba ya kona, ni swifaniso swa makondlo ya kona lama hlaselaka tiko, kutani mi dzunisa Xikwembu xa Israele. Kumbexana xi ta tshika ku mi ba hi nkhavi wa xona, n'wina ni swikwembu swa n'wina ni tiko ra ka n'wina.
Xana mi nonon'hwisela yini timbilu ta n'wina, tanihi leswi Vaegipta na Faro wa vona va nonon'hwiseke timbilu ta vona, xana? Loko HOSI Xikwembu xi hetile ku va yingayingisa, xana a va tshikanga Vaisraele va famba, kutani Vaisraele va hambana na vona, xana?
Sweswi ke, fambani mi ya vatla golonyi leyintshwa, mi teka ni tihomu timbirhi ta mantswele leti nga si paniwaka, mi ti pana egolonyini, kambe mi pfalela marhole ya tona etshangeni.
Tekani Areka ya HOSI mi yi veka ehenhla ka golonyi, kutani mi teka swifaniso swa nsuku swa ku riha nandzu wa n'wina, leswi mi swi rhumelaka eka HOSI Xikwembu, mi swi nghenisa ebokisini leri nga etlhelo ka Areka. Kutani mi tshika Areka yi kokiwa yi famba yoxe.
N'wina mo yi languta ntsena: Loko yi khoma ndlela leyi kongomaka ekaya ka yona, ni loko yi tlhandlukela eBeta-Xemexe, khombo lerikulu leri ri nga hi wela, ri ta va ri vangiwile hi HOSI Xikwembu. Kambe loko swi nga ri tano, hi ta tiva leswaku a hi nkhavi wa xona lowu wu hi beke, i khombo leri nga lo tshuka ri humelela.
Vavanuna va endlisa sweswo: Va teka tihomu timbirhi ta mantswele va ti pana egolonyini, va pfalela marhole ya tona etshangeni.
Kutani va teka Areka ya HOSI ni bokisi leri a ri ri ni swifaniso swa nsuku swa makondlo ni swifaniso swa matshumba endzeni ka rona, va swi veka egolonyini.
Tihomu ti khoma ndlela leyi kongomaka eBeta-Xemexe, ti nga humi egondzweni ra kona, ti famba ti ri karhi ti rila. A ti hambukanga exineneni kumbe eximatsini, tihosi ta Vafilista ti ri karhi ti landzelela, ti ko ti ya fika endzilekaneni wa Beta-Xemexe.
Enkarhini wolowo, vaaki va Beta-Xemexe a va ri eku tshoveleni ka koroni, emasin'wini ya le minkoveni; loko va tlakusa mahlo, va vona Areka, kutani va ba minkulungwana.
Golonyi yi fika ensin'wini ya Yoxuwa wa Beta-Xemexe, yi yima kona. A ku ri ni ribye lerikulu kwalaho. Hiloko va pandzela timhandze ta golonyi, kutani va gandzela HOSI Xikwembu hi ku dlaya mantswele lamambirhi, va ma hisa.
Valevhi a va hawurile Areka ya HOSI ni bokisi leri a ri ri hi tlhelo ka yona. Kavaloko va teka swifaniso swa nsuku leswi a swi ri endzeni ka bokisi, va swi tlhandleka ehenhla ka ribye lerikulu. Hi siku rero, vaaki va Beta-Xemexe va humesela HOSI Xikwembu emagandzelo lama hisiwaka, ni magandzelo lama dyiwaka.
Loko tihosi ta ntlhanu ta Vafilista ti vonile timhaka teto, ti tlhelela emutini wa Ekroni siku rero.
Swifaniso swa matshumba swa nsuku, leswi Vafilista va swi rhumeleke eka HOSI Xikwembu ku riha nandzu wa vona, a swi ringana ntlhanu hi ku ya hi miti leyi ya ntlhanu: Axidodo, na Gaza, na Axikeloni, na Gati, na Ekroni.
Makondlo ya nsuku wona a ma ringana nhlayo ya miti hinkwayo ya Vafilista, leyi a yi ri ehansi ka tihosi leta ntlhanu, ku sukela emitini leyi nga ni makhokholo, ku fikela eswimitaneni. Loko ri ri ribye lerikulu, leri Areka ya HOSI yi nga vekiwa kusuhi na rona, ensin'wini ya Yoxuwa wa Beta-Xemexe, ra ha yimile ku fikela siku ra namuntlha. Hi xona xikombiso xa ku tiya ka timhaka leti.
HOSI Xikwembu xi lovisa van'vana exikarhi ka vavanuna va Beta-Xemexe, hikuva a va hlometerile endzeni ka Areka; xi lovisa vavanuna lava ringanaka 70, exikarhi ka vaaki va tiko hinkwavo va 50 000. Vanhu va tiko va ba nkosi va rila, hikuva HOSI Xikwembu a xi lovisile lavo tala exikarhi ka vona.
Vavanuna va Beta-Xemexe va ku: Xana i mani la nga yimaka emahlweni ka HOSI, Xikwembu lexo hlawuleka, xana? Loko hi lava ku xi susa laha ka hina, xana hi ta xi yisa kwihi ke?
Kavaloko va rhumela vanhu eka vaaki va muti wa Kiriyata-Yeyarimi, va ku ka vona: Vafilista va vuyisile Areka ya HOSI. Rhelelani, mi ta yi teka, mi famba na yona.
Kutani vavanuna va Kiriyata-Yeyarimi va ya teka Areka ya HOSI, va famba na yona, va yi rhurhela endlwini ya Abinadaba leyi a yi ri exitsungeni, kutani va hlawula n'wana wa yena Eliyazara ku va muhlayisi wa yona.
Endzhaku ka loko Areka yi yisiwile eKiriyata-Yeyarimi, ku hundza nkarhi wo leha wa malembe ya 20; kutani vanhu hinkwavo va Israele va sungula ku tlhela va rila eka HOSI Xikwembu.
Kutani Samiele a khongotela vanhu hinkwavo va Israele, a ku: Loko hakunene mi tlhelela eka HOSI hi timbilu ta n'wina hinkwato, cukumetani swikwembu swa vamatiko ni swifaniso swa Astarte xikwembukazi; namarhelani HOSI hi timbilu ta n'wina hinkwato, mi tirhela yona ntsena, kutani yona yi ta mi kutsula emavokweni ya Vafilista.
Hakunene Vaisraele va cukumeta swifaniso swa Baali ni swa Astarte, va tirhela HOSI Xikwembu ntsena.
Kutani Samiele a ku ka vona: Rhambani nhlengeletano ya Vaisraele hinkwavo emutini wa Mispa, kutani mina ndzi ta mi khongelela eka HOSI.
Loko va hlengeletanile eMispa, va ka mati, kutani va ma halata emahlweni ka HOSI Xikwembu; va titsona swakudya siku rero va ri endhawini yoleyo, kutani va tisola va ku: Hi dyoherile HOSI. (Emutini wa Mispa, hi kona laha Samiele a a tolovele ku avanyisa timhaka ta Vaisraele a ri kona.)
Loko Vafilista va twa leswaku Vaisraele va hlengeletanile eMispa, va hloma matlhari va ri ni tihosi ta vona, va ya lwa ni Vaisraele. Vaisraele va kuma mahungu lawa, kutani va sungula ku chava Vafilista ngopfu
va ku ka Samiele: U nga karhali ku hi khongelela, u huwelela eka HOSI Xikwembu xa hina, leswaku xi hi lamulela emavokweni ya Vafilista.
Kavaloko Samiele a tlhava xinyimpfana lexa ha mamaka, a endla gandzelo leri hisiwaka ha xona, a xi humesela HOSI Xikwembu; kutani Samiele a khongelela Vaisraele hi ku huwelela eka xona, kutani xona xi hlamula xikhongelo xa kona.
Loko Samiele a ri karhi a hisa gandzelo, Vafilista va tshinelela ku ta lwa ni Vaisraele. Kambe hi siku rero, HOSI Xikwembu xi balekisa tilo xi ri dumisa swinene ehenhla ka Vafilista, xi va hlanganisa tinhloko, kutani va tsutsuma, Vaisraele va ri karhi va va hlalela.
Kutani vavanuna va Israele va huma emutini wa Mispa, va hlongorisa Vafilista, va rhelela na vona ku hundza ni le mutini wa Beta-Kara, va ri karhi va va dlaya.
Samiele a teka ribye, a ri yimisa exikarhi ka Mitspa ni muti lowu vuriwaka Tino. Kutani a thya ribye leri evito ra Ebenezere, hi leswaku Ribye-ra-Vuponisi, a engeta a ku: Ku fikela siku ra namuntlha, HOSI yi hi ponisile.
Hi mukhuva wolowo, Vafilista va tsongahatiwa: A va ha tlhelanga va nghena etikweni ra Israele. Kutani HOSI Xikwembu xi ba Vafilista hi nkhavi wa xona, emasikwini hinkwawo ya ku hanya ka Samiele.
Vaisraele va tlheriseriwa miti leyi a va tekeriwile yona hi Vafilista, ku sukela emutini wa Ekroni ku ya fika emutini wa Gati, va tlheriseriwa ni swifundzha swa kona, swi nga ha fumiwi hi Vafilista. Hi tlhelo rin'wana, Vaisraele va hanyisene hi ku rhula ni Vaamori.
Samiele ú vile muavanyisi etikweni ra Israele masiku hinkwawo ya ku hanya ka yena.
Lembe rin'wana ni rin'wana, a a rhendzeleka ni miti ya Betele na Giligala na Mitspa, a ri karhi a avanyisa timhaka ta Vaisraele etindhawini leti hinkwato.
Kambe a a pfa a ya eRhama, hikuva a ku ri kona kaya ka yena; na kona kwale, a a hamba a avanyisa timhaka ta Vaisraele. Ú akerile HOSI Xikwembu alitari emutini wolowo.
Loko Samiele a dyuharile, a veka vana va yena ku va vaavanyisi va timhaka ta Vaisraele.
N'wana wa yena wa mativula a a ri Yuwele, lowa vumbirhi a a ri Abiya. A va ri vaavanyisi emutini wa Berexeba.
Vana lava a va landzanga mintila ya Samiele tata wa vona, kambe va hambukile hi ku navela ngopfu mali, va pfumela ku xaviwa, va nga ha avanyisi timhaka hi ku lulama.
Hiloko vakulukumba hinkwavo va Israele va hlengeletana, va ya vonana na Samiele eRhama
va ku ka yena: Vona, u dyuharile, naswona vana va wena a va hanyi hi tindlela ta wena; hikokwalaho, hi hlawulele hosi leyi nga ta hi fuma, hi ta fana ni van'wana vanhu va matiko hinkwawo.
Kambe mhaka leyi yo kombela hosi a yi tsakisanga Samiele, kutani a yi veka eka HOSI Xikwembu hi xikhongelo.
HOSI Xikwembu xi hlamula xi ku ka yena: Yingisa hinkwaswo leswi vanhu lava va ku byelaka swona; hikuva a va fularheli wena, kambe va fularhela mina, leswaku ndzi nga ha vi hosi ya vona.
Va hanyisile sweswo minkarhi hinkwayo, hi mpfhuka xa loko ndzi va humesile etikweni ra Egipta, ku fika ni namuntlha: Va ndzi fularherile va ya tirhela swikwembu swimbe, kutani na wena va ku endla sweswo namuntlha.
Sweswi ke, yingisa leswi va swi vulaka, ntsena u ta va laya swinene, u va tivisa maendlele ya hosi leyi nga ta va fuma.
Samiele a byela vanhu lava a va kombela hosi eka yena emarito lawa hinkwawo ya HOSI Xikwembu
kutani a ku: Hosi leyi nga ta mi fuma, yi ta endlisa leswi: Yi ta teka majaha ya n'wina leswaku ma ya va vakhandziyi va makalichi ya yona ni vagadi va tihanci ta yona; va ta hamba va tsutsuma emahlweni ka makalichi ya yona.
Naswona, hosi yi ta va endla tindhuna ta nyimpi ni ta mavuthu; kasi van'wana va ta rima masimu ya hosi ni ku tshovela mavele ya yona; va ta fula matlhari ya yona ni tinsimbhi ta makalichi ya yona.
Yi ta sindzisa vana va n'wina va vanhwanyana ku va vapfanganyisi va mafurha layo nun'hwela, ni ku va vasweki va nyama, ni vaendli va swinkwa.
Yi ta teka masimu ya n'wina lamanene, ni mintanga ya n'wina leyinene ya vhinya ni ya mitlhwari, yi nyika malandza ya yona.
Eka khume rin'wana ni rin'wana ra swirhundzu swa mavele kumbe mihandzu ya vhinya, hosi yi ta pambula xin'we, yi nyika valanguteri va yona ni malandza ya yona.
Yi ta sindzisa malandza ya n'wina ya xinuna ni ya xisati, ni tihavi ta n'wina leto saseka, ni timbhongolo ta n'wina, leswaku swi tirhela yona.
Eka khume rin'wana ni rin'wana ra timbuti kumbe tinyimpfu, hosi yi ta pambula yin'we; loko a ri n'wina, mi ta va mahlonga ya yona.
Kutani enkarhini wolowo mi ta rila hikwalaho ka hosi leyi mi nga tihlawulela yona hi n'wexe, kambe HOSI Xikwembu a xi nga mi hlamuli, hi siku rero.
Vanhu va tiko va ala ku yingisa marito ya Samiele, kutani va ku: E-e! Hi lava hosi leyi yi nga ta hi fuma
leswaku hi ta fana ni vanhu va matiko hinkwawo, ni leswaku hosi ya hina yi ta hi fambisa, yi hi rhangela emahlweni, yi lwa tinyimpi ta hina.
Kuteloko Samiele a twile marito hinkwawo ya vanhu va tiko, a ya ma vikela HOSI Xikwembu.
Kutani HOSI Xikwembu xi ku eka Samiele: Yingisa marito ya vona, u va vekela hosi. Hiloko Samiele a ku ka vavanuna va Israele: Mukani hinkwenu! Yanani emakaya!
A ku ri ni munhu la humaka etikweni ra ka Benjamini. Vito ra yena a a ri Kixi, n'wana Abiele, wa Seroro, wa Bekorati, wa Afiya. A a ri nkulukumba wa xifumi, wa nyimba ya Benjamini.
A a ri ni n'wana la vuriwaka Sawulo, mbhuri ya jaha, loyi a a tlula Vaisraele hinkwavo hi ku saseka, naswona hi xiyimo a a lehile ku va tlula hinkwavo.
Siku rin'wana, Kixi tata wa yena a lahlekeriwa hi timbhongolo ta yena ta mantswele; kutani a ku ka Sawulo n'wana wa yena: Ndzi lava leswaku u teka un'we wa malandza ya hina, mi famba mi lava timbhongolo.
Va suka va tsemakanya maganga ya Efrayimi, ni tiko ra Xalixa, va nga ti kumi; va hundzela etikweni ra Xalima, ti nga kumeki; va tsemakanya tiko ra Benjamini, na kona va nga ti kumi.
Kutani loko va fika etikweni ra Sufu, Sawulo a ku ka nandza loyi a a ri na yena: A hi tlhele; ndzi chava leswaku tatana a nga tshika ku vilela hi timbhongolo, a sungula ku vilela hi hina.
Kambe nandza a ku ka Sawulo: Yingisa! Ku ni munhu wa Xikwembu emutini lowu; i nkulukumba loyi a chavisekaka. Hinkwaswo leswi a swi vulaka, swa humelela. A hi fambe hi ya ka yena, kumbexana a nga hi tsundzuxa swin'wana, hi tlhelo ra riendzo leri hi ri khomeke.
Sawulo a ku ka nandza: Hiswona, a hi fambe! Kambe xana hi nga n'wi khomela yini munhu loyi wa Xikwembu? Timbuva ta hina ti herile eminkwameni, naswona a hi na nyiko leyi hi nga n'wi khomelaka yona. Xana hi na yini kwala?
Nandza a hlamula Sawulo, a ku: Vona! Ndzi lo khoma mali ya silivhere yin'we ntsena; ndzi ta nyika munhu wa Xikwembu, leswaku a ta hi komba tindlela.
(Khale etikweni ra Israele, loko vanhu va ya vutisa leswaku xana Xikwembu xi ri yini emhakeni yo karhi, a va ku: A hi yeni hi ya vonana ni mavonakule! Loyi namuntlha va n'wi vulaka muprofeta, khale a va ku i mavonakule.)
Sawulo a ku ka nandza: Swa twala, a hi fambe hi ya kona. Hiloko va kongoma laha munhu wa Xikwembu a a tshama kona.
Loko va ri karhi va tlhandlukela emutini, vo tshuka va hlanganile ni vanhwanyana lava a va ya eku keni ka mati. Kutani va va vutisa va ku: Xana ‘mavonakule’ ú kona kwala xana?
Vanhwanyana va hlamula va ku: Ina, ú kona! Wa ha ku hundza sweswinyana. Hatlisani, wa ha ku nghena emutini sweswi-sweswi, hikuva vanhu va humesa magandzelo namuntlha exitsungeni lexo hlawuleka.
Loko mi hatla mi nghena emutini, mi ta n'wi kuma a nga si tlhandlukela exitsungeni lexo hlawuleka ku ya dya kona, hikuva leswi a nga yena la fanelaka ku katekisa mhamba, vanhu a va nga dyi loko yena a nga si fika; lava rhambiweke va ta dya loko yena a dyile. Kutani ke, fambani, mi ta n'wi kuma sweswi-sweswi!
Kavaloko va tlhandlukela emutini. Loko va ri karhi va nghena kona, vo vona Samiele a huma, a ta hi ndlela leyi a va ri ka yona, a kongomile exitsungeni lexo hlawuleka.
Hi xa tolo xa kona, loko Sawulo a nga si fika, HOSI Xikwembu a xi tivisile Samiele timhaka leti, xi ku
Mundzuku hi nkarhi wolowu, ndzi ta ku rhumela wanuna la humaka etikweni ra Benjamini. U ta n'wi veka mufambisi wa tiko ra mina ra Israele hi ku n'wi chela mafurha enhlokweni. Hi yena la nga ta lamulela tiko ra mina emavokweni ya Vafilista, hikuva ndzi langutile tiko ra mina, ndzi twa ni xirilo xa rona.
Loko Samiele a vona Sawulo, a twa rito ra HOSI Xikwembu leri nge: Munhu loyi ndzi nga ku byela timhaka ta yena, hi yena yoloyi! Hi yena la nga ta fambisa tiko ra mina.
Sawulo a ta kusuhi na Samiele, a n'wi vutisa va ha ri enyangweni, a ku: Wa nga ndzi byela, xana yindlu ya ‘mavonakule’ yi kwihi xana?
Samiele a n'wi hlamula a ku: Hi mina ‘mavonakule’ wa kona. Rhanga emahlweni hi ya exitsungeni lexo hlawuleka, hikuva namuntlha u ta dya na mina; kutani mundzuku loko ri xile, ndzi ta ku pfulela tindlela loko ndzi ta va ndzi ku byerile hinkwaswo leswi nga mbilwini ya wena.
Loko ti ri timbhongolo leti ti nga ku lahlekela masiku manharhu, u nga ha tikarhateli tona, hikuva ti kumekile. Kambe xana Vaisraele hinkwavo va langutele mani xana? Va langutela wena ni va ka n'wina hinkwenu.
Sawulo a hlamula a ku: Xana swi ta endleka eka mina ndzi nga wa ka Benjamini, nyimba leyitsongo eka tinyimba hinkwato ta Israele, xana? Naswona yindlu ya ka hina hi leyitsongo eka tindlu hinkwato ta nyimba ya va ka Benjamini! Hikwalaho ka yini u nga vulavula na mina hi ndlela yoleyo xana?
Kutani Samiele a famba na Sawulo ni nandza wa yena, a va nghenisa endlwini leyi ku dyeriwaka ka yona, a va nyika switshamu swa vachaviseki exikarhi ka lava a va rhambiwile va kwalomu ka 30.
Samiele a ku ka musweki wa nyama: Tisa nyama leyi ndzi ku leriseke leswaku u yi veka etlhelo.
Loko va rhelela hi le xitsungeni lexo hlawuleka, va nghena emutini, kutani Samiele na Sawulo va ya xuxa elwangwini ra yindlu, va nga si ya etlela.
Vurhongo byi hatla byi va helela, kutani loko vurhonga byi tshwuka, Samiele a huwelela Sawulo loyi a a ri elwangwini, a ku: Pfuka, ndzi ku heleketanyana. Sawulo a pfuka, kutani havambirhi va khoma ndlela.
Loko va ri karhi va rhelela va humile ehandlenyana ka muti, Samiele a byela Sawulo a ku: Lerisa nandza leswaku a rhanganyana. Nandza a byeriwa, kutani a rhanga. Samiele a ku: Wena Sawulo, yimanyana kwala, leswaku ndzi ku vikela makungu ya Xikwembu.
Kavaloko Samiele a teka rimhondzo ra mafurha, a ma chela enhlokweni ya Sawulo, kutani a n'wi ntswontswa a ku: Hi mafurha lawa, hakunene HOSI Xikwembu xi ku veka ku va mufambisi wa tiko ra xona.
Loko u hambana na mina namuntlha, u ta hlangana ni vavanuna vambirhi kusuhi ni sirha ra Rahele exifundzeni xa Benjamini, emutini wa Selesaka; kutani va ta ku ka wena: ‘Timbhongolo ta mantswele leti u fambeke u ti lava, ti kumekile, kutani sweswi tata wa wena a nga ha vilerisiwi hi tona, kambe u vilelela n'wina; ú tivutisa leswaku xana ú ta endla yini hi tlhelo ra wena n'wana wa yena.’
Kutani loko u ya emahlweni na riendzo ra wena, u ta fika emurhini wa nkuhlu wa le Taboro; kona u ta hlangana ni vavanuna vanharhu lava yaka eBetele ku ya gandzela Xikwembu. Un'wana wa vona ú ta va a tlakule swimbutana swinharhu; lowa vumbirhi ú ta va a rhwele swinkwa swinharhu; lowa vunharhu ú ta va a byarhile nkwama wa dzovo lowu nga ni vhinyo.
Va ta ku xeweta, kutani va ku nyika swinkwa swimbirhi hi mavoko ya vona, leswi wena u nga ta fanela ku swi amukela.
Endzhaku ka sweswo, u ta fika emutini lowu vuriwaka ‘Xintshabyana-xa-Xikwembu’, laha ku nga ni vuthu ra Vafilista. Loko u nghena emutini, u ta hlangana ni ntlawa wa vaprofeta lava rhelelaka va huma exitsungeni lexo hlawuleka, va rhangeriwile hi vachayi va haripa, ni xingomana, ni xitiringo, ni xitende, va ri karhi va vhumbha.
Kutani moya wa HOSI Xikwembu wu ta ku nghena hi matimba swinene; u ta vhumbha swin'we na vona, u hundzuka munhu lontshwa.
Loko swikombiso leswi swi ku humelela, endla hinkwaswo leswi u vonaka leswaku swa fanela ku endliwa, hikuva Xikwembu xi na wena.
U ta ndzi rhangela emahlweni u ya emutini wa Giligala. Kutani mina ndzi ta ku kuma kona, siku ndzi nga ta ta ndzi ta humesa magandzelo lama hisiwaka, ni ku tlhava magandzelo ya xinakulobye. U ta ndzi yimela kona masiku ya 7, ku kondza ndzi fika, ndzi ta ku komba leswi u nga ta endla swona.
Loko Sawulo a hundzuluka a hambana na Samiele, Xikwembu xi n'wi nyika mbilu leyintshwa, kutani swikombiso hinkwaswo leswi vuriweke swi humelela siku rero
Loko va fika eGibeya, ntlawa wa vaprofeta wu tshuka wu hlangana na yena, moya wa Xikwembu wu n'wi nghena hi matimba swinene, kutani a vhumbha swin'we ni vaprofeta.
Hinkwavo lava tiveke Sawulo khale, loko va vona hilaha a vhumbhaka hakona swin'we ni vaprofeta, va vutisana va ku: Xana ku humelele yini eka n'wana Kixi xana? Xana Sawulo na yena i un'wana wa vaprofeta xana?
Kutani wanuna un'wana la tshamaka endhawini yoleyo a engeta a ku: Naswona, a hi va tivi leswaku i va ka mani! Mhaka leyi yi hundzuka xivuriso lexi nge: Xana Sawulo na yena i un'wana wa vaprofeta xana?
Loko Sawulo a hetile ku vhumbha, a ya exitsungeni lexo hlawuleka.
Loko makwa tata wa Sawulo a vona Sawulo ni nandza wakwe, a va vutisa a ku: A mi yile kwihi xana? Sawulo a hlamula a ku: A hi yile hi ya lava timbhongolo, kambe kuteloko hi nga kumi ntila wa tona, hi yile eka Samiele.
Makwa tata wa Sawulo a n'wi vutisa nakambe, a ku: Ndzi kombela leswaku mi ndzi rungulela leswi Samiele a mi byeleke swona.
Sawulo a hlamula makwa tata wa yena, a ku: Ú hi byele a nga kanakani leswaku timbhongolo ti kumekile. Kambe loko ti ri ta vuhosi leti Samiele a nga vulavula ha tona, Sawulo a nga n'wi byelanga.
Enkarhini wolowo, Samiele a rhamba vanhu va Israele eMitspa eku gandzeleni emahlweni ka HOSI Xikwembu.
Kutani a ku ka vona: HOSI Xikwembu xa Israele xi vurisa sweswo xi ri: ‘Hi mina la humeseke Israele etikweni ra Egipta. Ndzi mi kutsurile emavokweni ya Vaegipta ni ka mimfumo hinkwayo leyi a yi mi xanisa.’
A engeta a ku: Kambe namuntlha mi fularherile Xikwembu xa n'wina, lexi xi mi poniseke emakhombyeni ne maxangwini ya n'wina hinkwawo, mi phikelela mi ku: ‘E-e! Hi vekele hosi leyi nga ta hi fuma!’ Sweswi ke, hlengeletanani hi tinyimba ta n'wina ni mindyangu ya n'wina emahlweni ka HOSI Xikwembu.
Kutani Samiele a xaxameta tinyimba hinkwato ta Israele, kutani nyimba ya ka Benjamini yi hlawuriwa hi vuhlolotwana.
A xaxameta nyimba ya ka Benjamini hi mindyangu ya yona, kutani ndyangu wa va ka Matri wu hlawuriwa hi vuhlolotwana; [a hetelela hi ku yimisa va ndyangu wa ka Matri ha un'we-un'we,] kutani Sawulo n'wana Kixi a hlawuriwa hi vuhlolotwana; va n'wi lava, kambe va nga n'wi kumi.
Hiloko va tlhelela eka HOSI Xikwembu, va xi vutisa va ku: Xana ka ha ri ni munhu un'wana la fanelaka ku ta haleno xana? HOSI Xikwembu xi va hlamula xi ku: Sawulo hi luya, ú tumberile exikarhi ka tinhundzu.
Kavaloko va tsutsuma va ya n'wi teka; loko a yimile exikarhi ka vanhu, hi xiyimo a a lehile ku va tlula hinkwavo.
Samiele a ku ka vanhu hinkwavo: Xana ma n'wi vona loyi Xikwembu xi n'wi hlawuleke, xana? A ku na munhu ni un'we exikarhi ka tiko hinkwaro, loyi a fanaka na yena. Vanhu hinkwavo va huwelela va ku: Hosi! Hanya hilaha ku nga heriki!
Kutani Samiele a vikela vanhu va tiko etifanelo ta vuhosi; a tlhela a ti tsala ebukwini, a veka buku ya kona egandzelweni ra HOSI Xikwembu. Samiele a pfala nhlengeletano, kutani un'wana ni un'wana a timukela ekaya ka yena.
Na yena Sawulo a ya ekaya ka yena eGibeya, a heleketiwa hi vuthu ra tinhenha leti Xikwembu xi khumbeke timbilu ta tona.
Kambe vanhu lavo biha vona a va ku: Munhu yoloyi a nga hi lamulerisa ku yini xana? Vanhu lava, a va n'wi tsan'wa va nga n'wi tiseli ndzuvo, kambe Sawulo yena a timiyelela.
Nahaxi wa Muamoni a huma nyimpi a ya rhendzela muti wa Yabexe-Giliyadi, kutani vavanuna hinkwavo va Yabexe va ku ka Nahaxi: Hi pfumelele ku endla xinakulobye na wena, kutani hina hi ta ku tirhela.
Kambe Nahaxi wa Muamoni a va hlamula a ku: Ndzi ta pfumela ku endla xinakulobye na n'wina, loko ndzi rhange hi ku xokola tihlo ra xinene ra un'wana ni un'wana wa n'wina, kutani hi mukhuva wolowo, ndzi ta va ndzi vangele Vaisraele hinkwavo exisandzo.
Kutani vakulukumba va Yabexe va ku ka yena: Hi nyike masiku ya 7 leswaku hi ta rhuma vanhu etikweni hinkwaro ra Israele. Loko ku nga ri na loyi a nga hi lamulelaka, hi ta huma hi ta tinyiketa eka wena.
Loko varhumiwa va fika eGibeya emutini wa Sawulo, va rungulela vanhu va tiko timhaka leti, kutani hinkwavo va tlhava mukhosi.
Enkarhini wolowo, Sawulo a a ri karhi a vuya hi le masin'wini, a landza xipani xa tihavi hi le ndzhaku; a vutisa a ku: Xana ku lo humelela yini, leswi vanhu va rilaka, xana? Hiloko va n'wi tivisa timhaka leti teke ni vavanuna va le Yabexe.
Loko Sawulo a twa timhaka teto, a tala hi Moya wa Xikwembu swinene, a kariha ngopfu
kutani a teka tihavi timbirhi, a dlaya a tsemelela nyama ya kona, a rhuma vanhu va yi yisa etikweni hinkwaro ra Israele, ni xitiviso lexi nge: Munhu un'wana ni un'wana la alaka ku huma nyimpi a landza Sawulo na Samiele, tihavi ta yena ti ta tsemeleriwa hi ndlela yoleyo. Kavaloko va ngheniwa hi ku chava HOSI Xikwembu, kutani va huma hinkwavo, ku nga sali munhu ni un'we.
Sawulo a va xaxameta emutini wa Bezeki: Vavanuna va Israele a va ri 300 000, ni va le Yuda a va ri 30 000.
Kutani va ku ka varhumiwa lava teke hi le Yabexe: Fambani mi ya tivisa vanhu va Yabexe-Giliyadi leswaku mundzuku ninhlekanhi, va ta va va ponisiwile. Loko vaaki va Yabexe va twa timhaka leti vuyaka ni varhumiwa, va tsaka ngopfu
kutani va ku ka Vaamoni: Mundzuku, hi ta huma hi ta tinyiketa eka n'wina, kutani mi ta endla ha hina hilaha mi rhandzaka hakona.
Hi siku leri tlhandlamaka, Sawulo a avanyisa vavanuna va yena hi mintlawa minharhu, kutani va nghena emixaxeni ya Vaamoni ka ha ri mpundzu, va va hlasela ku fikela ninhlekanhi. Lava poneke va hangalaka, un'wana ni un'wana a khoma ndlela ya yena.
Hiloko vanhu va ku ka Samiele: Xana i mani loyi a nga te: ‘Sawulo a nga ka a nga hi fumi!’, xana? Hi nyikete vanhu lava, hi va dlaya.
Kambe Sawulo a hlamula a ku: Namuntlha a ku nga dlayiwi munhu ni un'we, hikuva hi rona siku leri HOSI Xikwembu xi poniseke Vaisraele ha rona.
Kutani Samiele a ku ka vona: Tanani hi ya eGiligala, hi ya tiyisa vuhosi bya Sawulo kona.
Kavaloko vanhu hinkwavo va tshirimukela eGiligala, va fika va veka Sawulo kwale Giligala leswaku a va hosi emahlweni ka Xikwembu; va humesa magandzelo ya xinakulobye emahlweni ka HOSI Xikwembu kona kwale, kutani Sawulo ni vavanuna hinkwavo va Israele va dya nkhuvo va tsakile ngopfu.
Kutani Samiele a vulavula ni nhlengeletano ya Vaisraele a ku: Ndzi yingisile hinkwaswo leswi mi swi kombeleke eka mina, kutani ndzi vekile hosi leyi yi nga ta mi fuma.
Sweswi, hosi leyi hi yona mufambisi wa n'wina. Mina ndzi dyuharile, ndzi basile nhloko; vana va mina va kona exikarhi ka n'wina. Ndzi vile mufambisi wa n'wina ku sukela evuhlangini bya mina, ku fikela namuntlha.
Hi mina loyi! Loko ndzi mi hoxerile, vulani sweswi emahlweni ka HOSI Xikwembu, ni le mahlweni ka Sawulo muhlawuriwa wa xona. Xana i mani loyi ndzi tshamaka ndzi n'wi tekela homu ya yena kumbe mbhongolo ya yena xana? Xana ndzi dyelerile mani? I mani loyi ndzi n'wi xaniseke xana? Xana ndzi amukerile mali eka mani yo ndzi pfala nomo xana? Loko a ri kona ndzi nga n'wi tlherisela.
Kambe va hlamula va ku: A wu hi dyelelanga. A wu hi xanisanga. A wu tekanga nchumu xa munhu wihi na wihi.
Kutani Samiele a ku ka vona: HOSI Xikwembu i mbhoni ya mina emahlweni ka n'wina namuntlha, na yena Sawulo muhlawuriwa wa xona i mbhoni ya mina, leswaku a mi kumanga nandzu ni wun'we eka mina. Va hlamula va ku: Kunene Xikwembu i mbhoni emhakeni leyi!
Kutani Samiele a byela vanhu, a ku: HOSI Xikwembu, hi xona lexi hlawuleke Muxe na Aroni ku humesa vatata wa n'wina etikweni ra Egipta.
Loko swi ri tano, yimani kwala mi nga kona leswaku ndzi ta mi tshinya emahlweni ka HOSI Xikwembu, ni ku mi tsundzuxa mintirho hinkwayo ya matimba leyi xi mi poniseke ha yona, n'wina ni vatata wa n'wina.
Loko Yakobo a yile le Egipta, vatata wa n'wina va huwelerile eka HOSI Xikwembu, kutani xona xi va rhumerile Muxe na Aroni, lava va va humeseke le Egipta, va ta va veka endhawini leyi.
Kutani va rivarile HOSI Xikwembu xa vona, swi nga leswi xi nga va nyiketa emavokweni ya Sisera, mufambisi wa mavuthu ya muti wa Hasoro, ni le mavokweni ya Vafilista, ni le mavokweni ya hosi ya Mowabu, kutani va hlaseriwile hi valala lava.
Hiloko va huwelela eka HOSI Xikwembu, va ku: ‘Hi dyohile, hikuva hi tshikile HOSI Xikwembu, hi ya tirhela swifaniso swa Baali ni swa Astarte xikwembukazi. Kambe sweswi, hi kutsule emavokweni ya valala va hina, hi ta ku tirhela.’
Kutani HOSI Xikwembu xi mi rhumerile Yerubaali, na Bedani, na Yefta, na Samiele, va ta mi kutsula emavokweni ya valala va n'wina hi matlhelo hinkwawo, mi tlhela mi tshama hi ku rhula.
Kuteloko mi vonile leswaku Nahaxi hosi ya Vaamoni a a lava ku ta mi hlasela, hambileswi HOSI Xikwembu a xi ri xona mufambisi wa n'wina, mi te eka mina: ‘E-e, hina hi lava hosi leyi nga ta hi fambisa.’
Sweswi hosi leyi mi nga tihlawulela yona, hi leyi! Mi tikombelerile yona, kutani maswivo, HOSI Xikwembu xi yi vekile leswaku yi va yona leyi nga ta mi fuma.
Loko mi chava HOSI Xikwembu, ni loko mi xi tirhela, ni loko mi yingisa rito ra xona, mi nga fularheli ku lerisa ka xona, ni loko sweswi n'wina ni hosi leyi yi mi fumaka mi landza HOSI Xikwembu, hikwaswo swi ta mi fambela swinene.
Kambe loko mi nga yingisi rito ra HOSI Xikwembu, ni loko mi fularhela ku lerisa ka xona, xi ta mi ba hi nkhavi wa xona, ku fana ni loko xi bile vatata wa n'wina.
Loko swi ri tano, yimani mi hlalela mahlori lamakulu lawa HOSI Xikwembu xi nga ta ma endla emahlweni ka n'wina.
Xana lowu a hi wona nkarhi wo tshovela koroni xana? Kambe ndzi ta khongela HOSI Xikwembu leswaku xi pfumisa tilo, xi nisa mpfula. Hi kona mi nga ta tiva ni ku vona leswaku vubihi bya n'wina lebyi mi byi endleke emahlweni ka xona hi ku tikombelela hosi, byi kurile ngopfu.
Hiloko Samiele a khongela HOSI Xikwembu, kutani hi siku rero xi pfumisa tilo, xi nisa ni mpfula; hikokwalaho vanhu va sungula ku chava ngopfu HOSI Xikwembu na Samiele.
Kutani Vaisraele hinkwavo va ku ka Samiele: Hi khongelele hina malandza ya wena eka HOSI Xikwembu xa wena, leswaku hi nga tshuki hi lova, hikuva eka swidyoho hinkwaswo swa hina, hi engeterile xidyoho lexi xa ku tikombelela hosi.
Samiele a hlamula Vaisraele a ku: Hambileswi mi endleke xidyoho lexikulu lexi, mi nga chaveni! Ntsena mi nga fularheli HOSI Xikwembu, kambe mi xi tirhela hi timbilu ta n'wina hinkwato.
Ndzi ri, mi nga xi fularheli hi ku landza swikwembu swa hava leswi nga ta ka swi nga mi pfuni nchumu, hambi ku ri ku mi ponisa, hikuva i swa hava hakunene.
Hikwalaho ka vito lerikulu ra xona, HOSI Xikwembu xi nga ka xi nga mi cukumeti n'wina vanhu va xona, hikuva xi tsakerile ku mi hlawula, xi mi endla tiko ra xona.
Loko a ri mina, ndzi ta va ndzi dyohela HOSI Xikwembu loko ndzi nga ha mi khongeleli; hikokwalaho, ndzi ta mi tsundzuxa tindlela letinene, to lulama
Chavani HOSI Xikwembu, mi xi tirhela hi ku tshembeka, hi timbilu ta n'wina hinkwato, mi ri karhi mi anakanya mintirho ya xona ya matimba leyi xi mi endleleke yona.
Kambe loko mi ya emahlweni mi endla leswo biha, mi ta kukuleriwa kule, n'wina ni hosi ya n'wina.
Sawulo a a ri ni malembe ya 30 loko a sungula ku fuma, kutani a fuma malembe mambirhi etikweni ra Israele.
Sawulo a hlawula vavanuna va 3 000 exikarhi ka Vaisraele, vavanuna va 2 000 va va na yena emutini wa Mikamaxa ni le magangeni ya Betele, kutani va 1 000 va va na Yonatani emutini wa Gibeya wa Benjamini. Sawulo a tlherisa vanhu lava saleke, un'wana ni un'wana a ya ekaya ka yena.
Yonatani a hlasela vuthu ra Vafilista leri a ri govile emutini wa Geba, a ri hlula, kutani Vafilista va twa mhaka leyi. Hiloko Sawulo a ba mhalamhala etikweni hinkwaro ra Israele, ku endlela leswaku na vona Vaheveru va ta twa mhaka ya kona.
Hikokwalaho, Vaisraele hinkwavo va kuma marungula ya leswaku Sawulo ú hlaserile vuthu ra Vafilista a ri hlula, ni leswaku ku hlula loku ku pfuxile rivengo lerikulu exikarhi ka vona na Vafilista. Kutani tiko hinkwaro ri byeriwa ku ya emutini wa Giligala ri ya seketela Sawulo.
Kutani Vafilista va hlengeletana ku ya lwa ni Vaisraele. A va ri ni makalichi ya 3 000, ni vagadi va tihanci va 6 000, ni masocha layo tala kukota sava eribuweni ra lwandle. Kutani va hloma matlhari va ya gova eMikamaxa, hi tlhelo ra vuxa bya Beta-Avene.
Vavanuna va Israele va swi vona leswaku va le khombyeni, hikuva mavuthu ya vona a ma siveleriwile hi valala, kutani vaaki va tiko va ya tumbela emabakweni, ni le makheleni, ni le makocokocweni, ni le migodini, ni le swihlobyeni.
Van'wana va vona va pela Yordani va chavela etikweni ra Gadi ni ra Giliyadi. Loko a ri Sawulo yena a a ha ri eGiligala, kutani vanhu hinkwavo lava a va ri na yena, va rhurhumela hi ku chava.
Sawulo a yimela Samiele masiku ya 7 le Giligala, hikuva a va twananise sweswo, kambe loko Samiele a nga vonaki, vanhu va sungula ku hangalaka va tshika Sawulo.
Kavaloko Sawulo a lerisa vanhu a ku: Ndzi tiseleni swifuwo swa gandzelo leri hisiwaka ni swa magandzelo ya xinakulobye! Kutani Sawulo hi byakwe a humesa gandzelo leri hisiwaka.
Loko a ha ku heta ku hisa gandzelo rero, Samiele o ta ku, húmélèlò! Kutani Sawulo a huma a ya n'wi hlanganisa, a n'wi xeweta.
Samiele a n'wi vutisa a ku: U endle yini xana? Sawulo a hlamula a ku: Ndzi vonile leswaku vanhu a va sungula ku hangalaka va ndzi tshika, ni leswaku wena a wu fikanga hi siku leri hi twananeke rona, kasi Vafilista a va hlengeletanile le Mikamaxa.
Hikokwalaho, ndzi anakanyile leswaku Vafilista va ta rhelela ku ta lwa na mina haleno Giligala, ndzi nga si kombela HOSI Xikwembu ku hi katekisa, kutani ndzi kanya mbilu ndzi humesa gandzelo leri hisiwaka leri.
Kavaloko Samiele a ku ka Sawulo: Phuphula ndziwena! A wu hlayisanga leswi HOSI Xikwembu xa wena xi ku leriseke swona. Loko onge u swi hlayisile, HOSI Xikwembu a xi ta tiyisa vuhosi bya wena ehenhla ka Vaisraele hilaha ku nga heriki.
Kambe sweswi vuhosi bya wena a byi nga ha yi emahlweni. HOSI Xikwembu xi tihlawulele munhu loyi xi n'wi tsakelaka, kutani xi n'wi vekile ku va mufambisi wa tiko ra xona, hikuva wena a wu hlayisanga leswi Xikwembu xi ku leriseke swona.
Kutani yena ni n'wana wa yena Yonatani, ni vavanuna lava a va sele na vona, va ya gova emutini wa Geba wa Benjamini. Kasi Vafilista a va dzimile mixaxa ya vona eMikamaxa.
Kutani Vafilista va humesa mintlawa minharhu ya masocha leswaku yi ya hlasela Vaisraele. Ntlawa wo sungula wu kongoma emutini wa Ofira etikweni ra Xuwala.
Ntlawa wa vumbirhi wu kongoma emutini wa Beta-Horoni; kutani ntlawa lowo hetelela wu kongoma emagangeni lama langutanaka ni Nkova wa Seboyimi (hileswaku: Nkova wa Timhisi), hi tlhelo ra mananga.
Enkarhini wolowo, vanhu lava tivaka ku fula tinsimbhi a va nga ha kumeki etikweni hinkwaro ra Israele, hikuva Vafilista a va vekile nawu wa leswaku Vaheveru va nga tshuki va tifulela mafumu kumbe matlhari.
Hikowalaho Vaisraele hinkwavo, loko va lava ku loteriwa swikomu, kumbe swihloka leswikulu ni leswitsongo, kumbe tihwevo, a va rhelela va ya loteriwa hi Vafilista.
A va humesa tindhivilichi timbirhi leti a ti vuriwa pimi, leswaku va loteriwa swikomu ni swihloka leswikulu, kasi a va humesa ndhivilichi yin'we ntsena ku loteriwa swihloka leswitsongo ni ku tontswiseriwa tinhonga ta vona to khayima swifuwo.
Hikokwalaho, loko nyimpi yi tshuka yi humelela, masocha ya Sawulo na Yonatani a ma nga ri na mafumu kumbe matlhari. A swo va na Sawulo na n'wana wa yena Yonatani ntsena.
Vafilista va rhumela ntlawa wa masocha wu ya rindza xiphandze xa le kusuhi na Mikamaxa.
Siku rin'wana, Yonatani n'wana Sawulo a byela jaha leri a ri n'wi rhwalela matlhari ni switlhangu, a ku: Tana hi tsemakanyela eka ntlawa wa Vafilista laha wu goveke kona. Kambe Yonatani a nga byelanga tata wa yena makungu lawa.
Loko a ri Sawulo, a a govile ehandlenyana ka muti wa Gibeya, ehansi ka murhi wa magrenada, laha ku vuriwaka Migirono; a a ri ni vavanuna va kwalomu ka 600.
(Muprista loyi a ambaleke nceka lowu vuriwaka efodi, a a ri Ahiya n'wana Ahituba; makwa wa tata wakwe a a ri Ikabodo n'wana Finiyasi n'wana Heli, muprista wa HOSI Xikwembu eXilo.) A ku vanga na un'we la tiveke leswaku Yonatani ú fambile.
Ematlhelo ka xiphandze lexi Yonatani a a fanele ku tsemakanya ka xona, loko a ringeta ku ya lomu Vafilista a va govile kona, a ku yimile maribye mambirhi lamakulu yo leha; ribye rin'wana a ri vuriwa Bosesi, lerin'wana Sene.
Ribye rin'wana a ri yimile en'walungwini hi tlhelo ra Mikamaxa, lerin'wana edzongeni hi tlhelo ra Geba.
Yonatani a byela jaha leri a ri n'wi rhwalela matlhari, a ku: A hi tsemakanye hi ya laha makhuna lawaya ma goveke kona; kumbexana HOSI Xikwembu xi ta hi pfuna, hikuva ku hava lexi nga sivelaka HOSI Xikwembu ku hi lamulela, hambi hi tele kumbe hi nga talanga.
Jaha ri hlamula ri ku: Endla hinkwaswo leswi nga emiehleketweni ya wena. Yana emahlweni, mina ndzi ta va na wena, ndzi seketela miehleketo ya wena.
Kutani Yonatani a ku ka jaha: Hiswona, a hi tsemakanye hi ya eka vona, leswaku va hi vona.
Loko va ku ka hina: ‘Yimani, hi kondza hi ta kwaleyo!’ hi ta yima laha hi nga ta va hi ri kona; a hi nga tlhandluki hi ya eka vona.
Kambe loko va ku ka hina: ‘Tlhandlukelani haleno ka hina!’ hi ta tlhandluka, hikuva leswi swi ta komba leswaku HOSI Xikwembu xi va nyiketile emavokweni ya hina.
Kutani ha vumbirhi bya vona va tikomba eka vuthu ra Vafilista; vona va va hlekula va ku: Langutani Vaheveru, hi lavaya va humaka emabakweni lomu a va tumberile kona.
Kutani vuthu ra Vafilista ri huwelela Yonatani ni loyi wa jaha, ri ku: Tlhandlukelani haleno ka hina, hi ta mi komba lexi mi xi lavaka! Kutani Yonatani a ku ka lowa jaha: Tlhandluka u ndzi landza, hikuva HOSI Xikwembu xi va nyiketile emavokweni ya Vaisraele.
Kwalaho Yonatani a khandziya hi milenge ni mavoko hi le xiphandzeni, lowa jaha a n'wi landza hi le ndzhaku. Vafilista va wa emahlweni ka Yonatani, lowa jaha a sala a va dlaya.
Eku hlaseleni loku ko sungula, Yonatani ni jaha leri a ri n'wi rhwalela matlhari ni switlhangu, va dlayile vavanuna vo lava ku ringana 20, eka ndhawunyana yo ringana hafu ya ndzima.
Vafilista lava a va ri emixaxeni ni le rivaleni, ni lavan'wana hinkwavo, va khomiwa hi ku chava lokukulu; hambi va ri va mintlawa ya varindzi ni ya vahlaseri, va rhurhumela hi ku chava. Misava na yona a yi tsekatseka, kutani ku chava ka vona ku ya ku engeteleka.
Vavanuna va Sawulo lava a va rindza eGibeya wa Benjamini, va vona nkitsikitsi wa Vafilista lava tsutsumaka va ya hala ni hala.
Kutani Sawulo a ku ka vavanuna va yena: Hlayani vanhu, hi vona leswaku ku nyengile mani. Va endlisa sweswo, kutani va kuma leswaku Yonatani ni lowa jaha a va kona.
Kutani Sawulo a ku ka Ahiya: Tisa Areka ya Xikwembu! (Enkarhini wolowo, Vaisraele a va famba ni Areka ya Xikwembu.)
Loko Sawulo a ha vulavula ni muprista, nkitsikitsi wu ya wu kula emixaxeni ya Vafilista. Hiloko Sawulo a byela muprista a ku: Tshika sweswo!
Kutani Sawulo ni vavanuna va yena va huwelelana, va tsutsumela eku lweni. Vafilista a va ri karhi va tlhavana hi xivona, kutani mpfilumpfilu wa kona a wu kurile ngopfu.
Vaheveru lava a va tinyiketile khale eka Vafilista ni ku ya na vona emixaxeni ya vona, va hundzukela Vafilista, va tlhela va yima ni Vaisraele lava a va ri na Sawulo na Yonatani.
Naswona, Vaheveru hinkwavo lava a va tumberile emagangeni ya Efrayimi, loko va twa leswaku Vafilista va tsutsuma, va pfuna ku hlongorisa, va ri karhi va va hlasela.
Ko va loko HOSI Xikwembu xi lamulerile tiko ra Israele siku rero. Nyimpi yi lwiwa ku kondza yi ya hundza ni le Beta-Avene.
Vavanuna va Israele a va karhele ngopfu siku rero, hikuva Sawulo a a arisile masocha ku dya, a hlambanya, a ku: Khombo eka un'wana ni un'wana la nga ta dya xanchumu ri nga si pela, na mina ndzi nga si tirihisela eka valala va mina. Hikokwalaho a ku vanga na un'we wa vona la khumbeke swakudya.
Kasi tiko ra kona hinkwaro a ri tele hi swihlenge swa vulombe, lero byi kala byi khulukela ni le hansi.
Loko masocha ma nghena exihlahleni, ma kuma vulombe lebyi tshonaka, a ma chava ku byi yisa enon'weni, hikuva a ma arisiwile hi ku hlambanya ka Sawulo.
Kambe Yonatani a a nga n'wi twanga tata wa yena, loko a arisa masocha hi ku hlambanya; kutani a teka nhonga ya yena, a tlhava xihlenge ha yona yi huma ni vulombe, a yisa enon'weni, kutani matimba ya yena ma hatla ma vuya.
Un'wana wa vavanuna a ku ka Yonatani: Tata wa wena ú hi arisile hi ku hlambanya, a ku: ‘Khombo eka munhu loyi a dyaka swakudya namuntlha!’ Kambe vavanuna va karhele ngopfu.
Yonatani a hlamula a ku: Tatana ú tikisa vutomi bya vaaki va tiko. Languta, matimba ya mina ma vuyile, hileswi ndzi nantswekenyana vulombenyana lebyi!
Loko onge namuntlha masocha ma pfumeleriwile ku dya swin'wana swa leswi ma swi phangheke eka valala va wona, a ma ta va ma dlayile Vafilista lavo tala.
Hi siku rero, Vaisraele va hlaserile Vafilista ku suka eMikamaxa ku ya fika le Ayaloni. Kambe vavanuna a va karhatiwile ngopfu hi ndlala.
Hikokwalaho, leswi phanghiweke va swi wela ehenhla, va khoma tinyimpfu, ni tihomu, ni marhole, va swi tlhavela kwalaho, va dyela nyama ya swona kwala ngati yi halakeleke kona.
Van'wana va ya tivisa Sawulo, va ku: Languta, vavanuna va le ku dyoheleni ka HOSI Xikwembu, hi ku dyela nyama laha ngati yi halakeleke kona. Sawulo a va yela a fika a ku: Vadyohi ndzin'wina! Hatlisani mi khunguluxa ribye lerikulu, mi ri tisa haleno ka mina.
A lerisa nakambe a ku: Hangalakani na tiko, mi byela vanhu mi ku: ‘Un'wana ni un'wana a a te ni homu kumbe nyimpfu haleno ka mina, kutani a ta yi tlhavela kwala ribyeni, a yi dyela kokwala.’ Hi mukhuva wolowo, a va nga dyoheli HOSI Xikwembu hi ku dyela nyama laha ngati yi halakeleke kona. Kutani un'wana ni un'wana a ta vusiku byebyo ni xifuwo xa yena, a xi tlhavela eribyeni.
Kutani Sawulo a akela HOSI Xikwembu alitari; yi vile yona alitari yo sungula leyi a yi akeleke HOSI Xikwembu.
Sawulo a ku ka vavanuna: A hi rheleleni hi ya hlongorisa Vafilista vusiku byebyi, hi phangha swa vona ri ko ri xa, hi va heta hinkwavo! Vavanuna va hlamula va ku: Hiswona, endla hinkwaswo leswi u vonaka leswaku swi lulamile. Kambe muprista Ahiya a ku: Rhangani hi ku ta haleno, hi ta vutisa mhaka eka Xikwembu.
Kavaloko Sawulo a vutisa mhaka eka Xikwembu, a ku: Xana ndzi nga rhelela ndzi ya hlongorisa Vafilista xana? Xana u ta va nyiketa emavokweni ya Vaisraele xana? Kambe siku rero Xikwembu a xi n'wi hlamulanga nchumu.
Kutani Sawulo a vitana vafambisi hinkwavo, a ku ka vona: Tanani haleno, hi ta kambisisa leswaku i xidyoho muni lexi endliweke namuntlha
hikuva ndza tiyisa emahlweni ka HOSI Xikwembu lexi hanyaka muponisi wa Israele, ndzi ri: Hambiloko nandzu wu nga va na n'wana wa mina Yonatani, ú ta fa hakunene! Kambe na un'we wa vona a nga hlamulanga.
Kutani Sawulo a ku ka Vaisraele hinkwavo: N'wina yimani hi tlhelo rero, mina ni n'wana wa mina Yonatani hi ta yima hi tlhelo leri. Tiko ri hlamula ri ku: Hiswona, endla leswi u vonaka leswaku swi lulamile.
Kutani Sawulo a khongela HOSI Xikwembu, a ku: We Xikwembu xa Israele, [hikwalaho ka yini u nga ndzi hlamulanga namuntlha, mina nandza wa wena. Loko nandzu wa kona wu ri na mina kumbe n'wana wa mina Yonatani, a ku hume ‘Urimi’, we HOSI Xikwembu xa Israele. Kambe loko nandzu wu ri ni tiko ra wena ra Israele,] a ku hume ‘Thumimi’. Kutani vuhlolotwana byi komba Yonatani na Sawulo, lavan'wana va pona.
Kutani Sawulo a lerisa a ku: Hlawulani hi vuhlolotwana exikarhi ka mina ni n'wana wa mina Yonatani. Kutani byi komba Yonatani.
Kavaloko Sawulo a ku ka Yonatani: Ndzi hlamusele leswi u swi endleke! Yonatani a hlamusela a ku: Loko ku ri ku dya, ndzi dyile vulombenyana lebyi ndzi byi tlhaveke hi nhonga ya mina. Hi mina loyi, ndzi dlayeni!
Sawulo a hlamula a ku: Ndza tiyisa hi ku hlambanya emahlweni ka Xikwembu ndzi ri: U ta fa hakunene, wena Yonatani!
Kambe vanhu va ku ka Sawulo: Xana Yonatani ú fanele ku fa hakunene ke, yena loyi a ha ku ponisaka Israele hi ndlela yo hlamarisa, xana? Sweswo swi nga ka swi nga endleki! Ha tiyisa emahlweni ka HOSI Xikwembu lexi hanyaka, hi ri: A nga ka a nga lahlekeriwi hi nsisi ni wun'we wa yena, hikuva eku lweni ka yena namuntlha, Xikwembu a xi ri na yena. Kavaloko va lamulerile Yonatani, a pona ku dlawa.
Sawulo a tshika ku hlongorisa Vafilista, a tlhelela emagangeni, kutani Vafilista na vona va tlhelela ematikweni ya vona.
Loko Sawulo a vekiwile ku va hosi ya Israele, ú lwile ni valala va yena hi matlhelo hinkwawo, a lwa ni Vamowabu, ni Vaamoni, ni Vaedomu, ni tihosi ta le Soba, ni Vafilista; hinkwako lomu a nga ya lwa kona, a a ri mulamuleri.
Ú kombisile vunhenha bya yena ngopfu hi ku hlula Vaamaleke, a lamulela Vaisraele emavokweni ya vaxanisi va vona.
Vana va Sawulo va xinuna a va ri va Yonatani, na Ixivhi, na Maliki-Xuwaka; kasi va xisati vona a va ri vambirhi ntsena: Lonkulu a a ri Meraba, lontsongo a a ri Mikala.
Vito ra nsati wa Sawulo a va ku i Ahinowama N'wa-Ahimaasi. Ndhunankulu ya mavuthu ya yena a a ri Abinere n'wana Nere, makwa tata wa Sawulo.
Kixi tata wa Sawulo na Nere tata wa Abinere a va ri vana va Abiele.
Hi nkarhi wa ku fuma ka Sawulo, nyimpi ya yena ni Vafilista a yi nga heli. Kutani loko Sawulo a vona munhu wo tiya kumbe nhenha, a a n'wi nghenisa eka mavuthu ya yena.
Samiele a ku ka Sawulo: HOSI Xikwembu xi ndzi rhumile ku ta ku chela mafurha enhlokweni leswaku u va hosi ya vanhu va xona va Israele, kutani sweswi, yingisa marito lawa HOSI Xikwembu xi ku byelaka wona.
HOSI ya matimba hinkwawo yi vurisa sweswo yi ri: ‘Ndzi ta ba Vaamaleke, hikuva va xanisile Vaisraele hi ku va sivela ndlela, loko va huma etikweni ra Egipta.’
Kutani sweswi, famba u ya hlasela Vaamaleke, u herisa hinkwaswo leswi va nga na swona, swi ku bì! U nga va tsetseleli, kambe u dlaya vavanuna hinkwavo ni vavasati; hambi va ri vana kumbe swihlangi swa le makatleni, hambi ti ri tihomu kumbe tinyimpfu, hambi ti ri tikamela kumbe timbhongolo, dlaya hinkwaswo!
Kutani Sawulo a vitana vanhu, a va xaxameta emahlweni ka yena emutini wa Telayimi. A ku ri ni masocha ya 200 000 lama a ma famba hi milenge, ni vavanuna va Yuda va 10 000.
Sawulo ni masocha ya yena va ya tumbelela Vaamaleke exinkobyaneni lexi nga kusuhi ni muti wa vona.
Kutani Sawulo a tivisa Vakeni, a ku: Sukani mi famba, mi huma exikarhi ka Vaamaleke, leswaku ndzi ta ka ndzi nga mi katsi na vona loko ndzi va herisa, hikuva mi kombisile ku tshembeka ka n'wina eka Vaisraele hinkwavo, nkarhi lowu va humaka etikweni ra Egipta. Kutani Vakeni va huma exikarhi ka Vaamaleke.
Sawulo a hlula Vaamaleke, ku suka eHavhila, ku ya fika emutini wa Xuru lowu vandzakaneke na Egipta.
A herisa Vaamaleke hinkwavo va ku bi, a siya ntsena hosi ya vona Agaga, loyi a n'wi khomeke a ha hanya.
Kutani Sawulo ni vanhu va yena va tsetselela Agaga, va siya tinyimpfu ni tihomu leto saseka, ni swifuwo leswi noneke, ni swinyimpfana, ni hinkwaswo leswinene, va nga lavi ku swi herisa; kambe swilo hinkwaswo leswi nga pfuniki nchumu, ni leswi nga riki na risima, va swi herisa.
Samiele a twa rito ra HOSI Xikwembu, leri nge
Ndza tilaya loko ndzi vekile Sawulo a va hosi, hikuva ú tshikile ku ndzi landza, a nga endlanga ku lerisa ka mina. Samiele a tlhaveka ngopfu, a rila emahlweni ka HOSI Xikwembu vusiku hinkwabyo.
Kutani a vindzuka ni mixo ku ya hlangana na Sawulo, kambe loko a fika, vanhu va n'wi byela va ku: Sawulo ú yile eKarmele a ya tidzimela ribye ra xitsundzuxo, kutani ú hundzerile emahlweni a rhelela a ya eGiligala.
Samiele a fika eka Sawulo kwale Giligala, kutani Sawulo a ku ka yena: HOSI Xikwembu a xi ku katekise! Ndzi endlile ku lerisa ka HOSI Xikwembu.
Samiele a vutisa a ku: Loko swi ri tano, xana ku rila loku ndzi ku twaka, a hi ka tinyimpfu ni tihomu xana?
Sawulo a hlamula a ku: Vanhu va mina va vuyile na swona hi le ka Vaamaleke; va hlayisile tinyimpfu ni tihomu leto saseka, leswaku va ta humesela HOSI Xikwembu xa wena egandzelo; kambe leswin'wana hinkwaswo, hi swi herisile, swi ku bì!
Kutani Samiele a ku ka Sawulo: Miyela! Ndzi ta ku tivisa leswi HOSI Xikwembu xi ndzi byeleke swona vusiku bya namuntlha. Sawulo a hlamula a ku: Vulavula!
Kutani Samiele a ku: Hambileswi u tivonaka u ri munhu ntsena, xana a hi wena mufambisi wa tinyimba ta Israele, xana? HOSI Xikwembu xi vekile wena ku va hosi ya Israele, hi ku ku chela mafurha enhlokweni.
Ku lerisa ka HOSI Xikwembu loko xi ku rhuma, a ku ri leswaku u ya herisa vadyohi lava va ka Amaleke, u va hlasela va kondza va heriseriwa makumu.
Hikwalaho ka yini u nga yingisanga ku lerisa ka HOSI Xikwembu xana? Hikwalaho ka yini u tsutsumele ku phangha swilo u vuya na swona, kutani u endla leswi biheke emahlweni ka HOSI Xikwembu, xana?
Kambe Sawulo a hlamula Samiele a ku: Ndzi yingisile ku lerisa ka HOSI Xikwembu; ndzi yile ndzi ya endla hilaha xi ndzi leriseke hakona. Ndzi vuyile na Agaga hosi ya le Amaleke, kambe vona Vaamaleke, ndzi va herisele makumu.
Hakunene vanhu va phanghile tihomu ni tinyimpfu, ni swin'wana swa risima exikarhi ka leswi a swi fanele ku herisiwa, kambe va endlela ku ta humesa gandzelo emahlweni ka HOSI Xikwembu xa wena la Giligala.
Kavaloko Sawulo a tisola ka Samiele, a ku: Ndzi dyohile, hikuva ndzi tlurile xileriso xa HOSI Xikwembu ni marito ya wena, hikwalaho ka ku yingisa marito ya vanhu, ndzi va chava.
Sweswi ke, ndza kombela, ndzi rivalele ku dyoha ka mina, hi tlhela hi vuyelelana, ndzi ta kota ku ya gandzela HOSI Xikwembu.
Kambe Samiele a ku ka Sawulo: Hi nga ka hi nga vuyelelani, hikuva u tshikile rito ra HOSI Xikwembu, kutani na xona xi ku tshikile, leswaku u nga ha vi hosi ya Israele.
Loko Samiele a hundzuluka a lava ku famba, Sawulo a n'wi khoma hi xiambalo ya yena, kutani xi handzuka.
Kutani Samiele a ku ka yena: Namuntlha, HOSI Xikwembu xi handzurile vuhosi bya Israele emavokweni ya wena, xi byi nyikile un'wana wa varikwenu, la lulameke ku tlula wena.
Naswona, Xikwembu lexi Vaisraele va tidzunisaka ha xona, a xi hembi, a xi tlheli emakungwini ya xona. A xi fani na vanhu, xona a xi tlheli!
Kutani Sawulo a engeta a ku: Ndzi dyohile! Hambiswiritano, ndzi xixime emahlweni ka vakulukumba va tiko ra mina, ni le mahlweni ka Vaisraele; a hi tlhele hi vuyelelana, leswaku ndzi ta kota ku ya gandzela HOSI, Xikwembu xa wena.
Kavaloko Samiele a pfumela ku famba na Sawulo, kutani Sawulo a ya gandzela HOSI Xikwembu.
Kutani Samiele a lerisa a ku: Tisani Agaga hosi ya Vaamaleke haleno ka mina. Agaga a ya a tsakile, a anakanya leswaku ú ponile rifu ni ku bava ka rona.
Kambe Samiele a ku ka yena: Banga ra wena ri tekerile vavasati lavo tala evana va vona. Namuntlha, mana wa wena ú tekeriwa n'wana wa yena, ku fana na vona. Kavaloko Samiele a khavangela Agaga eGiligala a fa, emahlweni ka HOSI Xikwembu.
Kutani Samiele a ya eRhama. Sawulo yena a tlhandlukela ekaya ka yena eGibeya.
Samiele ú kale a fa a nga ha vonananga na Sawulo, kambe xiviti xa yena xa ku rila Sawulo a xi helanga. HOSI Xikwembu xona a xi vaviseka hileswi xi vekeke Sawulo ku va hosi ya Israele.
HOSI Xikwembu xi vutisa Samiele xi ku: Xana u ta va ni xiviti xa ku rilela Sawulo ku fikela rini, leswi ndzi n'wi tshikeke leswaku a nga ha vi hosi ya Israele, xana? Chela mafurha erimhondzweni ra wena ri tala, u ya laha ndzi nga ta ku rhuma kona, eka Yese wa le Betlehema, hikuva ndzi tihlawulele hosi exikarhi ka majaha ya yena.
Samiele a hlamula a ku: Ndzi ta fambisa ku yini xana? Loko Sawulo o twa mhaka leyi, ú ta ndzi dlaya. HOSI Xikwembu xi ku ka yena: Famba ni thokazi, u ta va byela leswaku u tile ku ta humesela HOSI Xikwembu egandzelo.
U ta rhamba Yese egandzelweni; mina ndzi ta ku komba leswi u faneleke ku swi endla, kutani u ta ndzi hlawulela loyi ndzi nga ta ku komba yena, u n'wi chela mafurha enhlokweni.
Samiele a endla hilaha HOSI Xikwembu xi n'wi leriseke hakona, a ya eBetlehema. Vakulukumba va muti va n'wi hlanganisa va ri karhi va rhurhumela, va vutisa va ku: Xana u ta hi moya wa ku rhula xana?
Yena a va hlamula a ku: Hi ku rhula ntsena! Ndzi tele ku humesela HOSI Xikwembu egandzelo. Tibasiseni leswaku mi ta va na mina egandzelweni. Kutani Samiele a basisa Yese ni majaha ya yena, a va rhamba egandzelweni.
Loko va fika, Samiele a languta Eliyabu, a anakanya a ku: Jaha leri ri yimeke emahlweni ka HOSI Xikwembu, ri ta va ri ri rona leri xi ri hlawuleke.
Kambe HOSI Xikwembu xi ku ka yena: U nga languti ku saseka ka yena kumbe ku leha ka xiyimo xa yena, hikuva a ndzi n'wi hlawulanga. Mina HOSI, a ndzi yi hi leswi vanhu va vonaka swona; vanhu va languta nghohe, kambe mina HOSI ndzi languta mbilu.
Kutani Yese a vitana Abinadaba, a n'wi tisa a hundza hi le mahlweni ka Samiele. Kambe Samiele a ku: E-e, na yena loyi HOSI Xikwembu a xi n'wi hlawulanga.
Yese a tisa Xama, kutani Samiele a engeta a ku: Hambi a ri loyi, HOSI Xikwembu a xi n'wi hlawulanga.
Yese a tisa vana va yena va 7 va hundza hi le mahlweni ka Samiele. Kambe Samiele a ku ka yena: Hinkwavo lava, HOSI Xikwembu a xi va hlawulanga.
Kutani Samiele a vutisa Yese, a ku: Xana vana va wena va majaha, va helele hinkwavo xana? Yese a hlamula a ku: Ka ha sele lontsongo wa kona, kambe ú le ku riseni ka tinyimpfu. Samiele a ku ka Yese: Rhuma vanhu va ya n'wi vitana, hikuva hi nga ka hi nga humesi gandzelo loko a nga si fika.
Kutani Yese a rhuma vanhu, va ya vuya na yena. Jaha ra kona a ri ri mbhuri ya mahlo yo saseka ni xivumbeko xo tsakisa. HOSI Xikwembu xi ku ka Samiele: Loyi, hi yena! Suka u yima u n'wi chela mafurha enhlokweni.
Kavaloko Samiele a teka rimhondzo ra mafurha, a chela Davhida enhlokweni exikarhi ka vamakwavo. Kutani Moya wa HOSI Xikwembu wu nghena Davhida hi matimba, wu va na yena ku sukela siku rero ku ya ni ku ya. Samiele yena a tlhelela eRhama.
Hi nkarhi wolowo, Moya wa HOSI Xikwembu a wu humile eka Sawulo, kutani hi minkarhi yin'wana a a pfa a xanisiwa hi moya lowo biha lowu rhumiweke hi HOSI Xikwembu.
Malandza ya Sawulo ma ku ka yena: Ha swi tiva leswaku u xanisiwa hi moya lowo biha lowu rhumiweke hi HOSI Xikwembu.
Hikokwalaho, wena n'wini wa hina, hi rhume, hina malandza ya wena lama yimeke emahlweni ka wena, hi ya lava munhu loyi a tivaka ku chaya haripa; kutaku loko moya lowo biha lowu rhumiweke hi HOSI Xikwembu wu tshuka wu ku nghena, munhu loyi ú ta chaya haripa, kutani wena u ta antswa.
Kutani Sawulo a lerisa malandza ya yena, a ku: Hiswona, ndzi laveleni munhu loyi a kotaka ku chaya swinene, mi ndzi tisela yena.
Un'wana wa majaha a ku ka Sawulo: Ndzi vonile n'wana Yese wa le Betlehema, la kotaka ku chaya haripa swinene. I jaha ra ntiya-nhlana, nhenha eku lweni, munhu la vulavulaka a nga tilumalumi, wa xiyimo xo saseka; naswona, HOSI Xikwembu xi na yena munhu loyi.
Kutani Sawulo a rhuma vanhu eka Yese, a ku: Ndzi rhumele Davhida n'wana wa wena, la risaka tinyimpfu.
Yese a rhumela Davhida eka Sawulo, a famba na ximbutana, ni mbhongolo leyi rhweleke swinkwa, ni nkwama wa dzovo wo tala vhinyo.
Davhida a ya fika eka Sawulo, a nghena entirhweni wa yena. Sawulo a n'wi tsakela ngopfu, a n'wi endla mukhomi wa matlhari ni switlhangu swa yena.
Sawulo a rhumela rito eka Yese, a ku: Davhida wa ndzi tsakisa, ndzi kombela leswaku a ya emahlweni a ndzi tirhela.
Ku sukela kwalaho, loko moya lowo biha lowu rhumiweke hi HOSI Xikwembu wu tshuka wu nghenile Sawulo, Davhida a a teka haripa a yi chaya, kutani moya lowo biha a wu huma, Sawulo a sala a rhurile.
Vafilista va tilulamisela ku lwa, kutani va hlengeleta mavuthu ya vona emutini wa Soko etikweni ra Yuda, va ya dzima mixaxa ya vona exikarhi ka Soko na Azeka, endhawini leyi vuriwaka Efese-Damimi.
Sawulo ni vavanuna va Israele na vona va hlengeletana, va ya dzima mixaxa eka Nkova-wa-Nkuhlu, va tilulamisela ku lwa ni Vafilista.
Vafilista a va jamelanile ni Vaisraele, va hambanyisiwa hi nkova.
Kutani wanuna wa xihontlovila la vuriwaka Goliyadi, wa le Gati, a huma emixaxeni ya Vafilista. Wanuna loyi a a lehile ku lava ku ringana timitara tinharhu.
A a ambele xihuku xa koporo enhlokweni, a tisirhelele xifuva hi mahakatimba ya nsimbhi; ku tika ka xisirhelelo xexo a ku lava ku ringana 60 kg.
A a bohile swisirhelelo swa koporo emilengeni, a hakarile tlhari leritsongo emakatleni.
Mphiselo wa tlhari ra yena lerikulu a wu ringana ni musi wo kandza hi ku kula ka wona; nhloko ya tlhari ra kona a yi ri ya nsimbhi yo tika ku tlula 7 kg. A a rhangeriwa hi munhu loyi a n'wi rhwalelaka xitlhangu.
Goliyadi a yima a huwelela a byela mavuthu ya Vaisraele a ku: He n'wina! Hikwalaho ka yini mi huma nyimpi mi tilulamisele ku lwa na mina xana? Xana mina a ndzi Mufilista xana, n'wina mahlonga ndzin'wina ya Sawulo? Tihlawuleleni wanuna, a rhelela a ta enkoveni haleno ka mina.
Loko o kota ku lwa na mina a ndzi dlaya, hi ta hundzuka mahlonga ya n'wina. Kambe loko mina ndzi n'wi hlula ndzi n'wi dlaya, n'wina mi ta hundzuka mahlonga ya hina, mi hi tirhela.
Mufilista a engeta a ku: Namuntlha ndzi pfuka mavuthu ya Israele. Humesani wanuna la nga lwaka na mina!
Loko Sawulo ni Vaisraele hinkwavo va twa marito lawa ya Mufilista, va khomiwa hi ku chava lokukulu va rhurhumela.
Davhida a a ri n'wana Yese, munhu wa yindlu ya Efrata loyi a a tshama eBetlehema, etikweni ra Yuda. Yese a a ri ni vana va majaha va 8. Enkarhini wa ku fuma ka Sawulo, a a ri nkulukumba, naswona a a tiveka swinene evanhwini.
Majaha manharhu ya Yese lamakulu a ma fambile na Sawulo enyimpini. Eka majaha lawa, a ku ri na Eliyabu lowa mativula, na Abinadaba la n'wi tlhandlamaka, na Xama lowa vunharhu.
Davhida a a ri lontsongo eka vona. Loko lavanharhu va yile enyimpini na Sawulo
Davhida a a pfa a suka eka Sawulo, a ya eBetlehema ku ya risa tinyimpfu ta tata wa yena.
Hi masiku ya 40, mpundzu ni madyambu, Goliyadi a a humelerisa sweswo, a yima emahlweni ka Vaisraele.
Siku rin'wana Yese a lerisa Davhida n'wana wa yena, a ku: Hatlisa u teka xinkwamana lexi xa tindzhoho leti oxiweke, ni swinkwa leswi swa khume, u yisela vamakwenu emixaxeni.
U ta teka ni khume ra magadi ya masi, u ya nyika ndhunankulu ya mavuthu ya vona. U ta rungurisana ni vamakwenu, kutani u vuya u tamele xanchumu lexi nga ta hi khorwisa leswaku u yile u ya fika le va nga kona.
U ta kuma Sawulo, ni vamakwenu, ni Vaisraele hinkwavo, endhawini leyi vuriwaka Nkova-wa-Nkuhlu, laha va nga eku lweni ni Vafilista.
Davhida a pfuka nimpundzu swinene, a siya tinyimpfu na murisi un'wana, kutani a teka timbuva to ya nyika vamakwavo, a khoma ndlela, hilaha Yese a n'wi leriseke hakona. Loko a fika emixaxeni, a hlangana ni mavuthu ma hlomile ma ya erivaleni laha ku lweriwaka kona, ma ri karhi ma yimbelela tinsimu ta nyimpi.
Mavuthu ya Vaisraele ni ya Vafilista ma yimeka, ma jamelanile.
Davhida a rhula ndzhwalo wa yena, a wu siya emavokweni ya muhlayisi wa tinhundzu, kutani a tsutsumela erivaleni ra nyimpi, a fika a pfuxela vamakwavo.
Loko a ha vulavula na vona, xihontlovila lexa Mufilista lexi vuriwaka Goliyadi wa le Gati, xi huma eka mavuthu ya Vafilista xi hlomile matlhari, xi rhuketela tanihi masiku, Davhida a ri karhi a swi twa.
Loko vavanuna va Israele va vona Goliyadi, hinkwavo va n'wi tsutsuma hi ku chava.
Kutani va byelana va ku: Xana ma n'wi vona munhu loyi a taka a hlomile, a ta pfuka Israele, xana? Loyi a nga ta n'wi dlaya, hosi Sawulo ú ta n'wi nyika rifuwo lerikulu, a tlhela a n'wi nyika n'wana wa yena a va nsati wa yena, tlhandlakambirhi va ka vona va ta tshama va ntshunxekile etikweni ra Israele.
Davhida a vutisa lava a va yimile kwalaho, a ku: Va ri, ú ta nyikiwa yini munhu la nga ta dlaya Mufilista loyi, a kutsula Israele endzhukanweni lowu, xana? Swona o va mani Mufilista loyi wo ka a nga yimbanga, leswi a pfukaka mavuthu ya Xikwembu lexi hanyaka, xana?
Vanhu va hlamusela Davhida mhaka ya kona, ni hinkwaswo leswi nga ta nyikiwa munhu loyi a nga ta dlaya Goliyadi.
Loko Eliyabu a twa ndzisana ya yena Davhida a ri karhi a vutisa vanhu lava, a n'wi karihela swinene, a ku: U tele yini haleno xana? Ntlhambinyana lowa tinyimpfu wu sele na mani le nhoveni xana? Ndza ku tiva, u na xikulela wena, ni makungu ya wena layo biha ndza ma tiva: Wena u lo tela ku ta vona nyimpi haleno ntsena!
Davhida a hlamula a ku: Ndzi hoxile yini ke? Xana a ndzi fanelanga ku vutisa na nchumu xana?
Hikokwalaho Davhida a suka a siya Eliyabu, a ya vutisa van'wana vanhu, kambe hinkwavo va n'wi byela swo fana.
Loko van'wana va twa marito ya Davhida, va ya vikela Sawulo, kutani Sawulo a lerisa leswaku Davhida a tisiwa ka yena.
Kutani Davhida a ku ka Sawulo: Ku nga vi na loyi a chavaka hikwalaho ka Mufilista loyi; mina nandza wa wena, ndzi ta ya lwa na yena.
Sawulo a hlamula Davhida a ku: Wena wa ha ri mufana! U nga lwisa ku yini ni wanuna loyi wa Mufilista, la lweke tinyimpi ku sukela evutsongwaneni bya yena, xana?
Kambe Davhida a ku ka Sawulo: Mina nandza wa wena, ndzi murisi wa tinyimpfu ta tatana. Loko nghala kumbe xinkankanka xo tshuka xi tile xi ta khoma xinyimpfana entlhambini
ndzo xi hlongorisa ndzi ba, ndzi vutla xinyimpfana enon'weni wa xona. Kambe loko xiharhi xa kona xo ndzi mpfhumpfhela, ndzi xi khoma hi malebvu, ndzi xi ba xi fa.
Mina ndzi nandza wa wena; ndzi dlayile tinghala ni swinkankanka. Kutani ndzi ta endla swo tano eka Mufilista loyi wo ka a nga yimbanga, hikuva ú pfuka mavuthu ya Xikwembu lexi hanyaka.
Davhida a engeta a ku: HOSI Xikwembu lexi ndzi poniseke emin'waleni ya tinghala ni ya swinkankanka, xi ta ndzi ponisa emavokweni ya Mufilista loyi! Hiloko Sawulo a ku ka Davhida: Hiswona, famba, HOSI Xikwembu a xi ve na wena!
Kutani Sawulo a ambexa Davhida tinguvu ta yena ta nyimpi, a n'wi tlhandleka xihuku xa koporo enhlokweni, a tlhela a n'wi ambexa xisirhelelo xa nsimbhi xa le xifuveni.
Sawulo a heta hi ku n'wi khweketa banga ra yena etingubyeni leti ta nyimpi, kutani Davhida a ringeta ku tlakusa milenge, kambe swi n'wi tsandza, hikuva a a nga tolovelanga ku ambarisa sweswo. Kutani Davhida a ku ka Sawulo: Ndza tsandzeka ku famba hi swiambalo leswi, hikuva a ndzi swi tolovelanga. Kutani a hluvula hinkwaswo
a teka nhonga ya yena, a hlawula ntlhanu wa maribye layo tshwulungeka exinkobyaneni, a ma hoxa exinkwamaneni xa yena xa vurisi, kutani a ya a kongomile Goliyadi a ri ni xipelupelu.
Mufilista na yena a ya a kongomile Davhida; emahlweni ka yena a ku rhangile munhu loyi a n'wi rhwalelaka xitlhangu.
Mufilista a tlakusa mahlo, a langutisisa Davhida, kutani a n'wi sola, hikuva Davhida a a ha ri jaha, mbhuri ya xiyimo xo saseka.
Kutani Mufilista a ku ka Davhida: Xana ndzo va mbyana, leswi u ndzi telaka hi minkhavi xana? Kutani a n'wi hlambanyela hi swikwembu swa ka vona.
Goliyadi a engeta a ku: Tshinela kwala ndzi nga kona. Ndzi ta cukumeta ntsumbu wa wena kule, wu dyiwa hi makoti ni swivandzana!
Davhida a hlamula Mufilista a ku: U ndzi tela u khomile banga, ni tlhari lerikulu, ni leritsongo, kambe mina ndzi ta eka wena hi vito ra HOSI ya matimba hinkwawo, Xikwembu xa mavuthu ya Israele lawa u ma pfukeke.
Namuntlha HOSI Xikwembu xi ta ku nyiketa emavokweni ya mina. Ndzi ta ku ba, u wela hansi, kutani ndzi ta tsema nhloko ya wena. Namuntlha ndzi ta nyiketa mintsumbu ya mavuthu ya Vafilista eka makoti ni swivandzana. Hikona misava hinkwayo yi nga ta tiva leswaku, etikweni ra Israele, Xikwembu xi kona!
Naswona vanhu lava hlengeletaneke laha, va ta swi tiva leswaku HOSI Xikwembu a xi kali xi lava banga kumbe tlhari ku lamulela tiko ra xona. HOSI Xikwembu xi ta mi nyiketa emavokweni ya hina, hikuva enyimpini leyi, xi yima na hina.
Kavaloko Mufilista a ta, a tshinela kusuhi na Davhida ku ta lwa na yena. Kutani Davhida a hatlisa a tsutsumela erivaleni ra nyimpi ku ya lwa na Goliyadi.
A nghenisa voko exinkwamaneni, a teka ribye, a ri hoxa hi xipelupelu, a ba Mufilista emombyeni, ribye ri nghena, kutani Mufilista a wela hansi hi mombo.
Hi ndlela leyi, Davhida a hlula Mufilista: Ú lo n'wi ba hi ribye ra xipelupelu, a n'wi dlaya a nga tamelanga fumu.
Kutani Davhida a tsutsumela laha Mufilista a nga wela kona, a fika a hlomula banga ra Mufilista enkotlotweni wa rona, a n'wi hetisa ha rona, a n'wi tsema ni nhloko. Loko Vafilista va vona leswaku nhenha ya vona yi dlayiwile, va suka va tsutsuma.
Vavanuna va Israele ni va Yuda va suka va ri karhi va huwelela, va hlongorisa Vafilista, va ya va tlhelela kusuhi na le Gayi, ni le nyangweni ya le Ekroni. Mintsumbu ya Vafilista a yi lo n'wálálálá, ku sukela eXarayimi, ku fikela eGati na le Ekroni.
Loko Vaisraele va vuya hi le ku hlongoriseni, va nghenela mixaxa ya Vafilista, va phangha.
Kutani Davhida a rhwala nhloko ya Mufilista, a yi yisa eYerusalema, kambe loko ma ri matlhari ya xihontlovila lexi, a ya ma veka ekaya ka yena.
Loko Sawulo a vona Davhida a huma a ya lwa ni Mufilista, a vutisa Abinere ndhunankulu ya mavuthu, a ku: Ndzi byele Abinere, xana jaha leri i n'wana mani xana? Abinere a hlamula a ku: Ndzi vula ndzi tiyisile, we hosi, a ndzi n'wi tivi.
Kutani hosi Sawulo a lerisa Abinere a ku: Ringeta ku vutisisa leswaku i jaha ra ka mani, leri ra mbhuri.
Kutani loko Davhida a vuya eku dlayeni ka Mufilista, Abinere a n'wi teka a ya na yena eka Sawulo, Davhida a famba a rhwarile nhloko ya Goliyadi.
Sawulo a n'wi vutisa a ku: He jaha, xana u n'wana mani xana? Davhida a hlamula a ku: Ndzi n'wana wa nandza wa wena Yese, wa le Betlehema.
Loko Sawulo a hetile ku vulavula na Davhida, Yonatani a titwa a ri ni moya wun'we na Davhida, a n'wi rhandza kukota loko a tirhandza.
Hikwalaho ka leswi, ku sukela siku rero, Sawulo a a hlayisa Davhida emutini wa yena, a nga ha n'wi pfumeleli ku tlhelela ekaya.
Kutani Yonatani a endla xinakulobye na Davhida, hikuva a a n'wi rhandza kukota loko a tirhandza.
Swi fike laha Yonatani a nga hluvula nkhancu lowu a a wu ambarile a nyika Davhida, a n'wi hlakatela ni swiambalo swin'wana swa yena; na rona fumu ra yena, ni vurha bya yena, ni vamba ra yena, a n'wi nyika.
Loko Davhida a tshuka a huma ni mavuthu, a a kota hinkwaswo leswi Sawulo a n'wi lerisaka swona. Hikokwalaho, Sawulo a n'wi tlakusa, a va un'wana wa vafambisi va mavuthu. Kutani ku tlakusiwa ka Davhida swi tsakisa tiko hinkwaro, hambi ma ri malandza laman'wana ya Sawulo.
Siku rin'wana, loko Davhida ni mavuthu va vuya hi le ku hlaseleni ka Vafilista, vavasati va huma emitini hinkwayo ya Israele, va ri karhi va yimbelela ni ku cina, va ya hlanganisa hosi Sawulo va tamele swingomana, va ba ni minkulungwana, va chaya swichaya-chayana swa vona
Sawulo a hlundzuka swinene, a nga tsakeli risimu leri ni kutsongo, kutani a ku: Davhida va n'wi hlayela magidi-gidi ya ntsandza-vahlayi, kasi mina, va ndzi hlayela magidinyana ntsena. Ka ha sele yini? Ku lo sala ntsena leswaku va n'wi veka hosi!
Ku sukela siku rero, Sawulo a sungula ku languta Davhida hi tihlo ro tshwuka.
Siku leri tlhandlamaka, Sawulo a ngheniwa hi moya lowo biha lowu rhumiweke hi Xikwembu, a jamuka-jamuka endlwini ya yena, Davhida a ri eku n'wi chayeleni ka haripa tanihi masiku. Enkarhini wolowo, Sawulo a a khomile tlhari
kutani a ri tlakusa, a ri karhi a anakanya a ku: Ndzi ta tlhava Davhida, ndzi n'wi katsa na khumbi! Kambe Davhida a goja kambirhi.
Kutani Sawulo a sungula ku chava Davhida. (Mhaka hi leswaku HOSI Xikwembu a xi n'wi tshikile, xi yima na Davhida.)
Hikokwalaho, Sawulo a susa Davhida, a n'wi yisa kule na yena hi ku n'wi endla ndhuna ya vuthu ra masocha ya gidi. Kutani Davhida a huma a ya rhangela masocha lawa ya gidi enyimpini
a humelela eka hinkwaswo leswi a swi endlaka, hikuva HOSI Xikwembu a xi ri na yena.
Loko Sawulo a vona leswaku Davhida wa humelela swinene, a ya a n'wi chava ngopfu.
Kambe Davhida a a tsakeriwa ngopfu hi vanhu hinkwavo va tiko ra Israele ni ra Yuda, hikuva a a va rhangela etinyimpini.
Siku rin'wana, Sawulo a ku ka Davhida: Nhwana wa mina lonkulu, Meraba, hi loyi, ndzi nga ku nyika yena a va nsati wa wena; kambe u fanele ku rhanga hi ku tikomba leswaku u nhenha, hi ku lwa tinyimpi ta HOSI Xikwembu. Embilwini Sawulo a a ku: A ndzi lavi ku n'wi dlaya hi voko ra mina, kambe a a dlawe hi Vafilista.
Davhida a hlamula Sawulo a ku: Ndzo va mani mina, naswona muti wa tatana ni rixaka ra ka hina, i vamani etikweni ra Israele, lero ndzi kala ndzi pfumeleriwa ku va mukon'wana wa hosi, xana?
Kambe nkarhi lowu Davhida a a fanele ku kuma Meraba, Meraba a a nyikiwile Adriele wa le Mehola ku va nsati wa yena.
Hambiswiritano, Davhida a rhandziwa hi Mikala, N'wa-Sawulo. Van'wana va ya vikela Sawulo, kutani mhaka leyi yi n'wi tsakisa swinene.
Kutani embilwini ya yena, Sawulo a a ku: Ndzi fanele ku nyika Davhida n'wana wa mina Mikala, ndzi rhiya ntlhamu hi yena, leswaku Vafilista va ta dlaya Davhida. Leri a ri ri ra vumbirhi Sawulo a ringeta ku hundzula Davhida a va mukon'wana wa yena.
Sawulo a lerisa malandza ya yena a ku: Fambani mi ya byela Davhida exihundleni, mi ku: ‘Wa swi vona leswaku hosi ya ku tsakela, na hina malandza ya yona ha ku rhandza swinene; kutani u nga kanakani, teka n'wana loyi wa hosi.’
Malandza ya Sawulo ma ya vikela Davhida emhaka leyi, kutani yena a hlamula a ku: Xana mi ehleketa leswaku i mhaka yitsongo ku teka n'wana wa hosi xana, ngopfu leswi mina ndzi nga xisiwana tlhelo munhu ntsena xana?
Kutani malandza ya Sawulo ma tlhela ma ya n'wi vikela leswi Davhida a hlamuleke swona.
Sawulo a engeta a va lerisa a ku: Mi ta byela Davhida leswaku, loko ku ri ku lovola n'wana wa mina hosi Sawulo, a ndzi lavi nchumu, ndzo lava ntsena dzana ra minsuvu ya Vafilista; sweswo ú ta va a ndzi rihiseterile eka valala va mina. Makungu ya Sawulo a ma ri leswaku Davhida a ta ya dlawa hi Vafilista.
Malandza ma ya vikela Davhida mhaka leyi vuleke hi Sawulo, kutani Davhida a swi tsakela ku va mukon'wana wa hosi. Loko siku ro hlomisa ri nga si fika
Davhida a huma ni vavanuna va yena, va ya dlaya Vafilista vo ringana 200, a vuya ni minsuvu ya vona, a yi yisa hinkwayo eka hosi Sawulo, a endlela leswaku a ta va mukon'wana wa yena. Kavaloko Sawulo a hlomisela Davhida Mikala n'wana wa yena.
Kambe Sawulo a swi vona ni ku swi tiva leswaku HOSI Xikwembu xi yima na Davhida, ni leswaku Mikala n'wana wa yena ú rhandza Davhida ngopfu.
Kutani a ya a chava Davhida ku tlurisa mpimo. Leswi swi kurisa rivengo ra yena eka Davhida ku ya ni ku ya.
Tindhuna ta Vafilista a ti tala ku huma ti hlasela, kambe minkarhi hinkwayo loko ti ta, Davhida a a humelela eku lweni ku tlula malandza hinkwawo ya Sawulo; hikokwalaho, vito ra yena a ri duma ngopfu.
Siku rin'wana Sawulo a vulavula ni n'wana wa yena Yonatani, ni malandza ya yena hinkwawo, hi ta ku dlaya Davhida. Kasi Yonatani n'wana wa yena a a rhandza Davhida ngopfu
kutani a ya n'wi hlevela a ku: Tata wa mina Sawulo ú ni makungu ya ku ku dlaya. Hikokwalaho, mundzuku loko ri xa, tivonele swinene, u tshama endhawini yin'wana, u tumbela kona.
Kutani mina ndzi ta huma na tatana, hi ya yima kusuhi ni laha u nga ta va u tumberile kona emasin'wini. Ndzi ta ku khongelela eka yena, kutani loko ndzi vonile hilaha timhaka ti yimeke hakona, ndzi ta ku tivisa.
Yonatani a khongelela Davhida swinene eka Sawulo tata wa yena, a ku: We hosi, u nga tshuki u hoxela nandza wa wena Davhida, hikuva na yena a nga ku hoxelanga nchumu, naswona mintirho ya yena yi ku pfunile swinene.
A nga chavanga ku fa, siku a dlayeke Mufilista, kutani hi siku rero HOSI Xikwembu xi ponisile Vaisraele hinkwavo hi ndlela yo hlamarisa. Loko u vonile leswi, swi ku tsakisile. Hikwalaho ka yini u lava ku dlaya Davhida xana? Wa hoxa! Munhu loyi a nga na nandzu, u ta va u halata ngati ya yena mahala.
Kutani Sawulo a yingisa marito ya Yonatani, a hlambanya a ku: Ndza tiyisa emahlweni ka HOSI Xikwembu lexi hanyaka, ndzi ri: Davhida a nga ka a nga dlayiwi!
Kwalaho Yonatani a vitana Davhida, a n'wi hlamusela timhaka leti hinkwato, kutani a n'wi tlherisela eka Sawulo. Davhida a ya emahlweni a tirhela Sawulo tanihi masiku.
Nyimpi yi tlhela yi pfuka, kutani Davhida a huma a ya lwa ni Vafilista, a va hlasela swinene, va kondza va n'wi tsutsuma.
Kambe moya lowo biha lowu rhumiweke hi HOSI Xikwembu wu nghena eka Sawulo. A a tshamile endlwini ya yena, a tamele tlhari, Davhida a ri karhi a n'wi chayela haripa
kutani Sawulo a ringeta ku tlhava Davhida hi tlhari leswaku a ta n'wi katsa ni khumbi, kambe Davhida a vhika, tlhari ri ya tlhava khumbi. Kutani vusiku byebyo Davhida a suka a tsutsuma, a ponisa sweswo.
Kutani Sawulo a rhumela vanhu ekaya ka Davhida va ya n'wi rindza, leswaku a ta dlawa loko ri xile. Kambe Mikala a ku ka nuna wa yena Davhida: Loko u nga tsutsumi vusiku byebyi, u tiponisa, mundzuku va ta ku dlaya.
Kavaloko Mikala a humesa Davhida hi ku n'wi nembeleta hi le fasitereni, kutani Davhida a tsutsuma, a ponisa sweswo.
Mikala a teka xifaniso lexi vatliweke xa swikwembu, a xi lata esangwini, a seketela nhloko ya xona hi xinkumbana lexi lukiweke hi voya bya timbuti, kutani a xi funengeta hi nkumba.
Loko Sawulo a rhumela vanhu ku ya khoma Davhida, Mikala a ku ka vona: Wa vabya!
Sawulo a tlhela a rhuma vanhu lava, a ku ka vona: Yanani, mi ya vona Davhida hi mahlo, mi n'wi rhwala hi sangu ra yena, mi vuya na yena haleno ka mina, ndzi ta n'wi dlaya.
Varhumiwa va lo na fika va nghena, va kuma leswaku ku ni xifaniso lexi vatliweke xa swikwembu esangwini, nhloko ya xona yi seketeriwile hi xinkumbana xa voya bya timbuti.
Kutani Sawulo a vutisa Mikala a ku: Hikwalaho ka yini u ndzi kanganyisile hi ndlela leyi, u tshika nala wa mina a tsutsuma a baleka, xana? Mikala a hlamula Sawulo a ku: Hi yena la nga te: ‘Loko u nga ndzi tshiki ndzi tsutsuma, ndzi ta boheka ku ku dlaya!’
Loko Davhida a balekile, a tsutsuma a ya fika eka Samiele emutini wa Rhama, a n'wi rungulela hinkwaswo leswi Sawulo a n'wi endleke swona; kutani va suka hi vumbirhi bya vona, va ya tshama eNayoto.
Vanhu va tivisa Sawulo leswaku Davhida ú le Nayoto, le Rhama.
Kavaloko Sawulo a rhumela vanhu ku ya khoma Davhida. Loko varhumiwa lava va fika, va vona ntlawa wa vaprofeta lava a va ri eku vhumbheni, va rhangeriwile hi Samiele, kutani na vona va ngheniwa hi Moya wa Xikwembu, va sungula ku vhumbha.
Loko Sawulo a byeriwa timhaka leti, a rhumela van'wana vanhu, kutani na vona va fika va sungula ku vhumbha. Sawulo a engeta a rhumela ntlawa wa vunharhu, na wona wu fika wu sungula ku vhumbha.
Hiloko a ya eRhama hi yexe. Loko a fika exihlobyeni lexikulu lexi nga eSeku, a vutisa a ku: Xana Samiele na Davhida, va kwihi xana? A byeriwa leswaku va le Nayoto, le Rhama.
Kwalaho, a suka a ya kona. Loko a ha ri endleleni, na yena a ngheniwa hi Moya wa Xikwembu, a sungula ku vhumbha, ku kondza a ya nghena eNayoto le Rhama
a hluvula swiambalo swa yena ku fana ni vaprofeta, kutani a vhumbha emahlweni ka Samiele, a wela hansi, a tshama a nga ambalanga nchumu siku rero hinkwaro ni vusiku bya kona (xivuriso lexi nge: Xana Sawulo na yena i un'wana wa vaprofeta xana? xi sukela kwalaho).
Davhida a tsutsuma a suka eNayoto le Rhama, a ya eka Yonatani, a fika a n'wi vutisa a ku: Ndzi onhile yini xana? Nandzu wa mina hi wihi ke? Xana tata wa wena ndzi n'wi dyohele yini, leswi a lavaka ku ndzi dlaya xana?
Yonatani a n'wi khongotela a ku: Sweswo swi nga ka swi nga endleki! U nga ka u nga dlawi. Tiva leswaku tatana a nga ka a nga endli nchumu, hambi lexikulu kumbe lexitsongo, a nga ndzi tivisanga. Xana tatana a nga ndzi fihlela mhaka yo fana ni leyi xana? E-e, swi nge humeleli!
Kambe Davhida a tiyisa hi ku hlambanya, a ku: Tata wa wena wa swi tiva swinene leswaku u ndzi kombile tintswalo letikulu; kutani ú ri: ‘Yonatani a nga tshuki a twa mhaka leyi, hikuva yi nga n'wi vavisa mbilu.’ Kambe mina ndzi tiyisa hi ku hlambanya emahlweni ka HOSI Xikwembu lexi hanyaka ni le mahlweni ka wena, ndzi ri: Sirha ri ndzi ahlamele!
Kutani Yonatani a ku ka Davhida: Vula xin'wana ni xin'wana lexi u lavaka leswaku ndzi ku endlela xona, ndzi ta xi endla.
Kwalaho Davhida a hlamula a ku: Vona, mundzuku i siku ra ku tshama ka n'weti, hikokwalaho ndzi ta boheka ku ya dya na hosi. Ndzi tshike ndzi famba, ndzi ya tumbela emasin'wini ku fikela [mundlwana] nimadyambu.
Kutaku loko tata wa wena a ndzi lava, n'wi byele leswaku ndzi komberile mpfumelelo eka wena wa ku tsutsumela ekaya eBetlehema, hikuva ku ni nkhuvo wa magandzelo ya lembe, ya ndyangu hinkwawo wa ka hina.
Loko a hlamula a ku: ‘Hiswona, swi lulamile!’ ndzi ta va ndzi hlayisekile mina nandza wa wena. Kambe loko a kariha ngopfu, tiva leswaku leswo biha leswi a swi anakanyaka, swi tiyile.
Hikokwalaho, tikombe u ri la tshembekaka eka mina nandza wa wena; xinakulobye lexi u nga xi endla na mina nandza wa wena, u xi endlile emahlweni ka HOSI Xikwembu. Kambe loko ndzi ri ni nandzu, u nga kali u ndzi yisa eka tata wa wena, ndzi dlaye hi wexe!
Yonatani a hlamula a ku: Sweswo swi nga ka swi nga endleki! Xana loko ndzi tiva leswaku tatana ú tiyimisele ku ku endla swo biha, ndzi nga tsandzeka ha yini ku ku byela ke?
Kutani Davhida a vutisa Yonatani a ku: Xana ndzi ta tivisiwa hi mani, loko tata wa wena a ku hlamula hi marito yo tika xana?
Hiloko Yonatani a ku ka Davhida: Tana, hi huma hi ya emasin'wini. Ha vumbirhi bya vona, va huma va ya kona.
Kutani Yonatani a byela Davhida a ku: HOSI Xikwembu xa Israele xi kona! Ndza tiyisa leswaku mundlwana ri nga siku leri tlhandlamaka ra nkhuvo, hi nkarhi wolowu, ndzi ta kambisisa xiyimo xa timhaka eka tatana, kutani loko ti ta va ti ku fambela kahle wena Davhida, ndzi nge tsandzeki ku ku rhumela rito.
Ndza tiyisa hi ku hlambanya emahlweni ka HOSI Xikwembu ndzi ri: Loko tatana a tiyimisele ku ku endla swo biha, ndzi ta ku tivisa hakunene, ndzi ku rhumela ekule, u famba u hlayisekile. HOSI Xikwembu a xi ve na wena tani hilaha xi veke na tata wa mina hakona.
Loko ndza ha hanya, mawaku loko u nga tikomba eka mina u ri la tshembekaka kukota HOSI Xikwembu, leswaku ndzi ta ka ndzi nga dlawi!
Naswona ndzi ri, mawaku loko u nga tshiki ku va la tshembekaka eka ndyangu wa mina hilaha ku nga heriki, hambiloko HOSI Xikwembu xi herisa valala va wena hinkwavo emisaveni.
Kwalaho Yonatani a endla xinakulobye ni va ndyangu wa Davhida, a ku: HOSI Xikwembu a xi rihisete eka valala va wena.
Kutani a tlhela a kombela Davhida ku hlambanya leswaku wa n'wi rhandza, hikuva Yonatani yena a a rhandza Davhida tanihi loko a tirhandza.
Yonatani a ku ka Davhida: Mundzuku, leswi ri nga siku ra ku tshama ka n'weti, swi ta tikomba leswaku a wu kona, hikuva ndhawu ya wena eku dyeni yi ta va yi nga ri na munhu.
Hikokwalaho u ta yima ku fikela mundlwana, kutani u ta hatla u rhelela u ya kule, u ya tumbela endhawini leyi u tshameke u tumbela eka yona, siku leri timhaka a ti bihile, kutani u tshama endzhaku ka nhulu liya ya maribye.
Kutani ndzi ta hoxa miseve minharhu etlhelo ka nhulu yeleyo, wonge hi loko ndzi ri eku copeni ka xanchumu.
Kutani ndzi ta rhuma mufana, ndzi ku ka yena: ‘Famba, u ya lava miseve!’ Loko ndzi ku ka mufana: ‘Vona, miseve yi wele hi tlhelo ra haleno, yi teke!’ swi ta vula leswaku u nga vuya, hikuva ndza tiyisa emahlweni ka HOSI Xikwembu lexi hanyaka leswaku tindlela ti ta va ti ku baserile, ku ta va ku nga ri na khombo.
Kambe loko ndzi ku ka lowa jaha: ‘Languta, miseve yi le tlhelo leriya ra wena!’ swi ta vula leswaku u fanele ku famba, hikuva HOSI Xikwembu xi ta va xi ku balekisela kule.
Loko ku ri hi tlhelo ra makungu ya mina na wena lawa hi ma boheke, ndza tshemba leswaku HOSI Xikwembu xi ta hi hlanganisa hilaha ku nga heriki.
Kavaloko Davhida a ya tumbela emasin'wini. Siku ra ku tshama ka n'weti ri fika, kutani hosi Sawulo a ya eku dyeni, a fika a tshama
laha a toloveleke ku tshama kona, exitshan'wini xa yena xa le kusuhi ni khumbi; Yonatani a a tshamile a langutanile na yena, Abinere yena a tshamile kusuhi na Sawulo. Kambe ndhawu ya Davhida a yi nga ri na munhu.
Hi siku rero, Sawulo a nga vulanga nchumu, hikuva a a ku: Davhida ú lo tshuka a humelela hi swin'wana; ú ta va a nga basanga; kutani xi nga va xi ri xona xivangelo.
Kambe hi siku ra vumbirhi, ri nga leri tlhandlamaka ra ku tshama ka n'weti, ndhawu ya Davhida a ya ha ri tano, yi nga ri na munhu. Kutani Sawulo a vutisa n'wana wa yena Yonatani, a ku: Hikwalaho ka yini n'wana Yese a nga tanga eku dyeni tolo ni namuntlha ke?
Yonatani a hlamula Sawulo a ku: Davhida ú komberile hi matimba eka mina mpfumelelo wa ku ya eBetlehema.
Ú te ka mina: ‘Ndzi tshike ndzi famba, hikuva va ndyangu wa ka hina va ni nkhuvo wa magandzelo le kaya, kutani hosi ya mina ú ndzi lerisile ku va kona. Hikokwalaho loko wena u ndzi tsakela, ndzi pfumelele ku tsutsuma ndzi ya vona varikwerhu!’ Hi swona leswi nga endla leswaku a nga vonaki ku ta dya na wena hosi.
Kavaloko Sawulo a karihela Yonatani, a ku ka yena: Wena u tekele swa mana wa wena wa phuphula wo ka tindleve! Ndza swi tiva swinene leswaku u ni xinakulobye na n'wana Yese. Leswi swi ta ku khomisa tingana, swi tlhela swi vangela mana wa wena ndzhukano.
Loko n'wana Yese a ha tama a hanya la misaveni, wena u nga ka u nga tshamiseki, na wona mfumo wa wena wu nga ka wu nga tiyi. Sweswi ke, hatlisa u rhumela vanhu va ya n'wi khoma, va vuya na yena kwala, hikuva ú faneriwe hi ku fa!
Yonatani a hlamula Sawulo tata wa yena, a ku: Xana ú ta fela yini xana? Ú onhile yini xana?
Kambe Sawulo a tlakusa tlhari, wonge ú lava ku tlhava Yonatani. Kwalaho Yonatani a swi vona leswaku makungu ya tata wa yena ya ku dlaya Davhida ma tiyile swinene.
Kavaloko a suka eku dyeni a hlundzukile swinene. Hi siku ra vumbirhi leri tlhandlamaka ra ku tshama ka n'weti, Yonatani a nga dyanga nchumu; a a vavisekela Davhida ngopfu, leswi Sawulo a n'wi rhuketeleke.
Nimixo siku leri tlhandlamaka, Yonatani a huma ni xifanyetana a ya emasin'wini laha va twananeke na Davhida leswaku va ta kumana kona.
A lerisa mufana a ku: Tsutsuma u ya lava miseve leyi ndzi nga ta yi hoxa. Kutani loko mufana a ri karhi a tsutsuma, Yonatani a hoxa nseve wu ya wela emahlweni ka yena.
Loko mufana a fika laha nseve lowu Yonatani a wu hoxeke wu weleke kona, Yonatani a huwelela a ku: Xana nseve a wu le tlhelo leriya ra wena ke?
Yonatani a engeta a huwelela mufana, a ku ka yena: Hatlisa, vuya hi ku tsutsuma, u nga yimi! Hiloko mufana a rhola nseve, a vuya na wona eka n'wini wa yena Yonatani.
Mufana loyi a a nga tivi nchumu, mhaka a yi tiviwa hi Yonatani na Davhida ntsena.
Yonatani a teka switlhavana swa yena a nyika mufana, a ku ka yena: Teka u swi yisa kaya!
Loko mufana a fambile, Davhida a huma endzhaku ka nhulu ya maribye, a nkhinsama, a korhama kanharhu mombo wu ko wu khumba hansi, kutani a vukarhana na Yonatani, va rila hi vumbirhi bya vona, Davhida a kondza a nga ha tikoti hi ku rila.
Kavaloko Davhida a suka a famba, Yonatani yena a tlhelela ekaya.
Davhida a ya fika eka muprista Ahimeleke, emutini wa Nobo. Ahimeleke a hlanganisa Davhida a ri karhi a rhurhumela, kutani a n'wi vutisa a ku: Swi lo yini u ngo ta u ri wexe, u nga ri na munhu ke?
Davhida a hlamula muprista Ahimeleke, a ku: Hosi Sawulo ú ndzi rhwexile ntirho wun'wana, a ku ka mina: ‘Ku nga tshuki ku va na munhu ni un'we la tivaka ntirho lowu ndzi ku rhwexaka wona ku ya wu endla!’ Loko ma ri masocha ya mina, ndzi twananile na wona leswaku ndzi ta ma kuma endhawini yo karhi.
Xana u ni swakudya muni sweswi, leswi nga kusuhi xana? Ndzi nyike ntlhanu wa swinkwa, kumbe swakudya swihi ni swihi leswi u nga na swona kwala.
Muprista a hlamula Davhida a ku: Lexi ndzi nga na xona kusuhi i xinkwa lexo hlawuleka xa magandzelo; xo dyiwa hi mani na mani ndzi hava. Ndzi nga ku nyika xa magandzelo loko ku ri leswaku masocha ya wena a ma hlangananga ni vavasati.
Davhida a hlamula muprista a ku: Ndza tiyisa leswaku a hi hlangananga ni vavasati; hi wona nawu loko ndzi huma nyimpi ni masocha ya mina; hambiloko hi teka riendzo leritsongo, masocha ya mina ni swilo swa wona swi tshama swi hlawulekile; xana leswi namuntlha ri nga riendzo lerikulu, swi nga va swi nga hlawulekanga ha yini xana?
Leswi a ku ri hava xin'wana xinkwa, muprista a nyika Davhida xinkwa xa mhamba lexo hlawuleka, lexi a xi susiwile etafuleni ra le mahlweni ka HOSI Xikwembu, ku vekeriwa lexa ha ku swekiwaka.
Hi siku leri, un'wana wa malandza ya Sawulo a a ri kona, a khomeletiwile hi ku humesela HOSI Xikwembu emagandzelo. Vito ra yena a a ri Duwege wa le Edomu, mulanguteri wa varisi va Sawulo.
Davhida a vutisa Ahimeleke a ku: Xana a wu na tlhari kumbe banga kwala mutini xana? Ndzi siyile banga ni switlhavana swa mina loko hi suka, hikuva ntirho wa hosi a wu fanele ku endliwa hi xihatla.
Kutani muprista a hlamula a ku: Laha ku ni banga ra Goliyadi, Mufilista loyi u nga n'wi dlaya eka Nkova-wa-Nkuhlu, ri le ndzhaku ka swiambalo swa vaprista, ri phutseriwile hi nceka; loko u ri lava ri teke, hikuva a ku na rin'wana kwala, hi rona ntsena. Kwalaho Davhida a ku: Ndzi nyikete rona, hikuva ku hava leri fanaka na rona.
Hi siku rero, Davhida a ya emahlweni ni ku baleka Sawulo, a ya fika eka Akixi hosi ya le Gati.
Marito lawa ma tshukisa Davhida swinene, kutani a sungula ku chava ngopfu Akixi hosi ya le Gati.
Hikokwalaho Davhida a tihundzula mahanyelo loko a ri emahlweni ka vona; na loko va n'wi khomile, a tiendla wonge ú ni rihuhe. A halahala timbanti ta le nyangweni, a tshika ni marha ma xiririka hi le malebvini.
Akixi a ku ka malandza ya yena: Mi n'wi tisela yini eka mina munhu loyi; xana a mi swi voni leswaku ú ni rihuhe xana?
Xana mi lo twa leswaku ndzi pfumala tinhlanyi, leswi mi ndzi tiselaka munhu loyi, a ta hlanyela laha mahlweni ka mina xana? Swona mi ri munhu wo tani a nga nghena endlwini ya mina xana?
Davhida a suka eka Akixi, a balekela ebakweni ra le Adulama. Loko vamakwavo ni va ndyangu wa tata wa yena hinkwavo va swi twa, va rhelela va ya hlangana na yena kwale Adulama.
Vanhu hinkwavo lava a va xaniseka, ni hinkwavo lava a va ri ni milandzu ya mali, ni hinkwavo lava a va ri eku vileleni, va hlengeletana eka yena, kutani a hundzuka murhangeri wa vona. Vanhu lava va nga ya va ya tshama na yena, a va lava ku ringana 400.
Loko a suka kona, Davhida a ya emutini wa Mispe le Mowabu, a ya vulavula ni hosi ya Mowabu, a ku: Ndzi kombela leswaku u pfumelela tata wa mina ni mana wa mina ku huma ebakweni va ta laha ka n'wina Vamowabu, ndzi ko ndzi tiva makungu ya Xikwembu ehenhla ka mina.
Kutani Davhida a ta na vona emahlweni ka hosi ya Mowabu, va tshama na yona nkarhi hinkwawo lowu Davhida a a ri emakocokocweni.
Siku rin'wana, muprofeta Gadi a ku ka Davhida: U nga ha tshami laha emakocokocweni, suka u tlhelela etikweni ra Yuda. Kutani Davhida a suka a famba, a ya fika exihlahleni xa Hereti.
Mahungu ya leswaku Davhida ni masocha ya yena va tiviwa lomu va nga kona, ma fika etindleveni ta Sawulo. Siku ra kona, Sawulo a a tshamile ehansi ka murhi wa tamarisiki, exitsungeni xa le Gibeya. A a tamerile tlhari ra yena, malandza ya yena hinkwawo ma yimile ma n'wi rhendzela.
Kutani Sawulo a ku ka wona: Ndzi lombeni tindleve, n'wina va ka Benjamini! Xana mi anakanya leswaku n'wana Yese ú ta nyika un'wana ni un'wana wa n'wina masimu yo byala mavele ni vhinya, xana? Xana a nga mi veka hinkwenu mi va tindhuna ta gidi ra masocha kumbe ta dzana ra masocha, xana?
Xana hi swona leswi endlaka leswaku hinkwenu mi ndzi hundzukela xana? Exikarhi ka n'wina, ku hava ni un'we la nga ndzi tivisa leswaku n'wana wa mina Yonatani ú endlile xinakulobye na Davhida n'wana Yese! A ku na un'we la twaku ku vava hi leswi swi ndzi humelelaka, kumbe ku ndzi boxela leswaku n'wana wa mina Yonatani ú kuceterile nandza wa mina Davhida ku ndzi hundzukela a ndzi tumbelela; tanihi sweswi, ú le ku ndzi tumbeleleni!
Dowege lowa Muedomu a a ri kona exikarhi ka malandza ya Sawulo, kutani a hlamusela a ku: Ndzi vonile n'wana Yese loko a ta eka Ahimeleke n'wana Ahituba, emutini wa Nobo.
Ahimeleke ú vutisile makungu ya HOSI Xikwembu a vutisela Davhida, a tlhela a n'wi nyika timbuva, a n'wi nyika ni banga ra Goliyadi lowa Mufilista.
Kutani hosi Sawulo a rhuma vanhu va ya vitana muprista Ahimeleke n'wana Ahituba, ni va ka vona hinkwavo lava a va ri vaprista le Nobo. Kutani hinkwavo va ta entsindza.
Sawulo a ku ka Ahimeleke: Yingisa swinene, we n'wana Ahituba! Yena a ku: Hiswona, n'wini wanga!
Kutani Sawulo a ku ka yena: Hikokwalaho ka yini mi bohile makungu yo lwa na mina, wena ni n'wana Yese, xana? Wena u n'wi nyikile xinkwa, ni banga, u n'wi vutisela ni makungu ya Xikwembu; hikokwalaho yena ú ndzi hundzukerile a ya ndzi tumbelela; tanihi sweswi, ú le ku ndzi tumbeleleni!
Ahimeleke a hlamula hosi a ku: Xana, exikarhi ka malandza hinkwawo ya wena, ú kona la tshembekaka ku fana na Davhida xana? Davhida i mukon'wana wa wena hosi, ni ndhuna ya varindzi va wena, munhu la xiximiwaka ngopfu endyangwini wa wena!
Xana ndzo sungula namuntlha ku n'wi vutisela makungu eka Xikwembu, xana? E-e! We hosi, u nga tshuki u ndzi veka nandzu mina nandza wa wena, hambi ku ri ku veka nandzu eka va ka hina hinkwavo. Mina nandza wa wena, eka makungu lawa hinkwawo ya ku ku hundzukela, a ndzi tivi nchumu ni switsongo.
Hosi yi ku: Hakunene u ta fa wena Ahimeleke, ni ndyangu wa ka n'wina hinkwawo!
Kutani hosi Sawulo a lerisa varindzi lava a va yimile va n'wi rhendzela, a ku: Yanani mi ya dlaya vaprista va HOSI Xikwembu, hikuva na vona va seketela Davhida; naswona va swi tivile loko a baleka, kambe a va ndzi tivisanga nchumu! Kambe malandza ya Sawulo ma ala ku juma vaprista va HOSI Xikwembu ma va dlaya.
Hiloko hosi Sawulo a lerisa Dowege, a ku: Yana wena, u ya juma vaprista u va dlaya! Kutani Dowege lowa Muedomu a ya juma vaprista; hi siku rero a dlaya vaprista vo ringana 85, lava a va ambarile nceka wa ntsembyani lowu vuriwaka efodi.
Na wona Nobo muti wa vaprista, Sawulo a lerisa leswaku wu herisiwa hi fumu; ku dlayeteriwa vavanuna ni vavasati, vana ni swihlangi swa le makatleni, tihomu ni timbhongolo ni tinyimpfu, hinkwaswo swi herisiwa swi ku bì!
Hambiswiritano, Abiyatara, un'wana wa vana va Ahimeleke wa Ahituba, a kota ku baleka a ya hlangana na Davhida.
Abiyatara a tivisa Davhida leswaku Sawulo ú dlayeterile vaprista va HOSI Xikwembu.
Davhida a ku ka Abiyatara: Leswi Dowege lowa Muedomu a a ri kona le Nobo siku leriya, ndzi swi tivile swinene leswaku hakunene ú ta ya tivisa Sawulo etimhaka hinkwato. Hi mina mudlayisi wa va ka n'wina hinkwavo!
Kambe u nga chavi nchumu, tshama na mina, hikuva loyi a lavaka ku herisa vutomi bya wena, u lava ni bya mina; loko u ri na mina, u ta va u hlayisekile.
Siku rin'wana Davhida a byeriwa leswaku Vafilista va le ku hlaseleni ka muti wa Keyila, va phangha ni swa le swivuyeni.
Hiloko Davhida a ya vutisa mhaka eka HOSI Xikwembu, a ku: Xana ndzi nga ya ndzi ya hlasela Vafilista lava xana? Kutani HOSI Xikwembu xi hlamula Davhida xi ku: Ina, yana u ya va hlasela leswaku u ta lamulela muti wa Keyila.
Kambe masocha ya Davhida ma ku ka yena: Wa swi vona leswaku, hambi ku ri kwala tikweni ra Yuda, ho tshama hi ri eku chaveni; xana a hi nga tivangeli swo tlula leswi, loko hi ya lwa ni mavuthu ya Vafilista le Keyila, xana?
Kutani Davhida a engeta a ya vutisa mhaka leyi eka HOSI Xikwembu, xona xi n'wi hlamula xi ku: Rhelela, u ya eKeyila, hikuva ndzi ta nyiketa Vafilista emavokweni ya wena.
Kutani Davhida ni masocha ya yena va ya emutini wa Keyila va ya lwa ni Vafilista. Kutani va ba Vafilista va va hlula ngopfu, va khayima tihomu ta vona va vuya na tona. Hi ndlela leyi, Davhida a va a lamulerile vaaki va muti wa Keyila.
Loko Abiyatara n'wana Ahimeleke a baleka ku ya hlangana na Davhida eKeyila, a a rhelerile a khomile nkwama wa vuhlolotwana lowu vuriwaka efodi.
Sawulo a twa leswaku Davhida ú yile eKeyila, kutani a ku: Xikwembu xi nyiketile Davhida emavokweni ya mina, hikuva ú tipfalerile hi yexe hi ku ya nghena emutini lowu nga ni tinyangwa ni timbanti leti gogiwaka.
Kavaloko Sawulo a rhamba vanhu va yena hinkwavo leswaku va hloma nyimpi, va rhelela va ya sivelela Davhida ni masocha ya yena eKeyila.
Davhida a a swi tiva leswaku Sawulo ú le ku lukeni ka mano layo biha yo lwa na yena, kutani a byela muprista Abiyatara a ku: Tisa nkwama wa ‘efodi’ haleno.
Kutani Davhida a khongela a ku: We HOSI Xikwembu xa Israele, mina nandza wa wena ndzi twile leswaku hakunene Sawulo ú ni makungu yo ta herisa muti lowu wa Keyila hikwalaho ka mina.
Xana vaaki va Keyila va ta ndzi nyiketa emavokweni ya yena xana? Xana Sawulo ú ta rhelela a ta, hilaha mina nandza wa wena ndzi swi tweke hakona, xana? We HOSI Xikwembu xa Israele, mina nandza wa wena ndzi kombela leswaku u ndzi byela leswi nga swona. HOSI Xikwembu xi hlamula xi ku: Hakunene, Sawulo ú ta rhelela a ta.
Davhida a vutisa nakambe a ku: Xana vaaki va muti wa Keyila va ta ndzi nyiketa emavokweni ya Sawulo, swin'we ni masocha ya mina, xana? HOSI Xikwembu xi hlamula xi ku: Va ta mi nyiketa.
Hiloko Davhida ni masocha ya yena ya kwalomu ka 600 va suka emutini wa Keyila hi ku hatlisa, va rhendzeleka-rhendzeleka na tiko. Loko mahungu ya leswaku Davhida ú balekile eKeyila ma fika etindleveni ta Sawulo, a tshika makungu ya yena yo ya n'wi lava le Keyila.
Davhida ú yile a ya tumbela emakocokocweni, emagangeni ya mananga ya le Zifi, a tshama kona. Masiku hinkwawo, Sawulo a a famba a lava Davhida, kambe Xikwembu a xi n'wi nyiketanga emavokweni ya yena.
Davhida a a swi vona leswaku Sawulo ú humile ku ta n'wi lava leswaku a ta n'wi dlaya. Hi nkarhi lowu, Davhida a a tshama eHorexe, emananga ya le Zifi.
Yonatani n'wana Sawulo a suka a ya eka Davhida le Horexe, a ya n'wi khongotela leswaku a tiyisela a tshemba Xikwembu.
Yonatani a ku ka Davhida: U nga chavi; tata wa mina Sawulo a nga ka a nga ku khumbi. Wena u ta va hosi ya Israele, mina ndzi va xandla xa wena. Mhaka leyi, hambi a ri tata wa mina Sawulo wa yi tiva.
Kutani, hi vumbirhi bya vona, va tiyisa xinakulobye xa vona emahlweni ka HOSI Xikwembu. Kutani Davhida a sala eHorexe, Yonatani yena a tlhelela ekaya.
Vaaki va muti wa Zifi va tlhandlukela eka Sawulo eGibeya, va fika va ku ka yena: Hi twa leswaku Davhida ú tumberile emakocokocweni ya le Horexe exifundzheni xa ka hina, exintshabyanini xa Hakila lexi nga edzongeni ra Yeximoni.
Sweswi we hosi, leswi u hisekelaka ku n'wi khoma, rhelela u ta eka hina; kutani hina hi ta n'wi nyiketa emavokweni ya wena hosi.
Sawulo a ku ka vona: HOSI Xikwembu a xi mi katekise, hikuva mi ndzi twele ku vava, hi leswi swi ndzi humelelaka.
Fambani mi ya vutisisa swinene, mi kuma ntiyiso, ni ku vona laha a toloveleke ku fambela kona, ni leswaku ú voniwile hi mani kona; hikuva va ndzi byela leswaku Davhida loyi, a hi ku tlhariha ka yena!
Langutisisani, mi fungha tindhawu hinkwato leti a tumbelaka eka tona, mi vuya eka mina ni ntiyiso lowu heleleke. Kutani mina ndzi ta famba na n'wina; loko a ha ri kona kwala tikweni, ndzi ta n'wi lava ndzi ko ndzi n'wi kuma, hambileswi vanhu va Yuda va nga magidi-gidi.
Kutani Sawulo ni masocha ya yena va suka va ya n'wi lava, kambe vanhu van'wana va ya tivisa Davhida, kutani a rhelela a kongoma laha ku nga ni xintshabyana xa maribye, emananga ya Mawoni. Loko Sawulo a twa mhaka leyi, a ya kwale mananga ya Mawoni, a ya n'wi hlota.
Sawulo a a famba hi tlhelo rin'wana ra xintshabyana, Davhida ni vanhu va yena a va famba hi tlhelo lerin'wana. Davhida a a ringeta ku hatlisa swinene, leswaku a siya Sawulo. Kambe loko Sawulo ni vanhu va yena va ri kusuhi ni ku rhendzela Davhida ni vanhu va yena leswaku va ta va khoma
ku humelela murhumiwa, a fika ka Sawulo a ku: Hatlisa u vuya, hikuva Vafilista va nghenile etikweni.
Hikokwalaho, Sawulo a tshika ku hlongorisa Davhida, a ya lwa ni Vafilista. Leswi hi swona swi nga endla leswaku ndhawu yoleyo yi vuriwa Ribye-ra-Mahambano.
Kutani Davhida a hundzela emahlweni, a ya tshama emakocokocweni ya Eni-Gedi.
Loko Sawulo a hetile ku hlongorisa Vafilista, a muka, kutani vanhu va n'wi tivisa leswaku Davhida ú le mananga ya Eni-Gedi.
Hiloko a hlawula tinhenha ta 3 000 exikarhi ka vavanuna va Israele hinkwavo, a ya lava Davhida ni vanhu va yena endhawini leyi langutaneke ni laha ku vuriwaka Maribye-ya-Timhunti.
Loko va fika laha ku nga ni tshanga ra tinyimpfu ni bako, kusuhi ni ndlela, Sawulo a hambuka a nghena ebakweni ku ya tipfuna kona. Davhida ni vanhu va yena a va tumberile empfungwe ka bako rero.
Vavanuna lava va hlevela Davhida va ku: Leri hi rona siku leri HOSI Xikwembu xi ri vuleke, loko xi ku tivisa leswaku xi ta nyiketa nala wa wena emavokweni ya wena, ni leswaku u ta endla ha yena leswi u swi lavaka. Kutani Davhida a tshinela hi ku nyandlamela, a tsema xichupu emakumu ka xiambalo xa Sawulo.
Kambe endzhaku ka loko a tsemile xiambalo xa Sawulo, a biwa hi ripfalo
kutani a ya byela vanhu va yena a ku: Eka mina, mhaka leyi mi yi vulaka ya yila emahlweni ka HOSI Xikwembu: Ndzi nge pfuki ndzi khumbile n'wini wa mina, hikuva i munhu loyi HOSI Xikwembu xi n'wi hlawuleke hi ku n'wi chela mafurha enhlokweni.
Hi marito walawo, Davhida a sivela vanhu va yena ku ya juma Sawulo. Kutani Sawulo a ololoka, a huma ebakweni a tifambela.
Endzhakunyana, Davhida na yena a huma ebakweni, kutani a landza Sawulo a ri karhi a n'wi huwelela, a ku: N'wini wanga! Hosi! Sawulo a hundzuluka a languta endzhaku, kutani Davhida a korhamela hansi, a n'wi nkhinsamela
a ku ka yena: U yingisela yini marito ya lava vulaka leswaku ndzi ringeta ku ku endla swo biha, xana?
Namuntlha, u swi vonile hi wexe hilaha HOSI Xikwembu xi ku nyiketeke hakona emavokweni ya mina, le bakweni. Van'wana a va ndzi kucetela leswaku ndzi ku dlaya, kambe ndzi ku tsetselerile, ndzi tiyisa leswaku ndzi nga ka ndzi nga ku khumbi, wena n'wini wanga, hikuva u muhlawuriwa wa HOSI Xikwembu.
Languta tatana, languta xichupu xa le makumu ka xiambalo xa wena, lexi ndzi xi tameleke. Leswi ndzi tsemeke xichupu lexi ndzi nga ku dlayi, u nga tiva ni ku vona leswaku mina a ndzi na makungu ya ku ku endla swo biha kumbe ku ku hundzukela; naswona a ndzi ku dyohelanga, kambe wena u le ku ndzi hloteni, u lava ku ndzi dlaya!
HOSI Xikwembu a xi kombe loyi a nga mudyohi exikarhi ka mina na wena; a xi ve xona lexi xi ndzi rihiselaka eka wena, hikuva mina ndzi nga ka ndzi nga ku khumbi.
Hambileswi vakhale va nge te: ‘Swiendlo swa lavo biha swi rihisetiwa hi leswo biha’, mina ndzi nga ka ndzi nga ku khumbi.
Xana u hlomele mani ematlhari xana, wena hosi ya Israele? I mani loyi u n'wi hlongorisaka xana? U hlongorisa mina ndzi fanaka ni mbyana yo fa, mina ndzi ngo va dzedze ntsena!
HOSI Xikwembu a xi hi avanyise, xi komba loyi a nga mudyohi exikarhi ka mina na wena. A xi kambisise mhaka ya mina, xi yi tsema, xi ndzi kutsula emavokweni ya wena.
Loko Davhida a hetile ku vulavula, Sawulo a ku ka yena: Davhida n'wananga! Xana i rito ra wena leri xana? Kavaloko Sawulo a tlhaveka a rila
kutani a ku ka Davhida: Wa ndzi tlula hi ku lulama, hikuva u ndzi endlerile leswinene, kambe mina ndzi ku khome hi ndlela leyo biha.
Namuntlha u kombisile vunene lebyi a wu ndzi tirhela ha byona, hikuva hambileswi HOSI Xikwembu a xi ndzi nyiketile emavokweni ya wena, a wu ndzi dlayanga.
Xana munhu loko a kumile nala wa yena, a nga n'wi tshika a famba hi ku rhula xana? Mawaku loko HOSI Xikwembu xi nga ku katekisa, hikwalaho ka leswinene leswi u ndzi endleleke swona namuntlha.
Sweswi ndza swi tiva leswaku hakunene u ta va hosi, ni leswaku, emavokweni ya wena, mfumo wa tiko ra Israele wu ta tiya wu ya emahlweni.
Hikokwalaho, ndzi tshembise hi ku hlambanya emahlweni ka HOSI Xikwembu leswaku a wu nga herisi vatukulu va mina, vito ra mina ni ra ndyangu wa ka hina ri ta ka ri nga rivariwi ni siku ni rin'we.
Hiloko Davhida a tshembisa Sawulo hi ku hlambanya. Kutani Sawulo a tlhelele ekaya; loko a ri Davhida ni vavanuna va yena, va tlhelela emakocokocweni.
Le Mawoni, a ku ri ni wanuna un'wana loyi a a fuwile swinene; a a ri ni tinyimpfu ta 3 000 ni timbuti ta 1 000, leti a a ti hlayisa kusuhi ni muti wa Karmele; hikokwalaho hi nkarhi lowu voya bya tinyimpfu ta yena byi tsemetiwaka ha wona, a a tshama kwale Karmele.
Vito ra wanuna loyi a va ku i Nabala, nsati wa yena a va ku i Abigayele. Wansati loyi a a ri munhu wo hatla ku twisisa, naswona a a sasekile, kasi nuna wa kona a a ri munhu wo karhata, wa mintirho yo ka yi nga tivikani. Nabala a a ri wa rixaka ra Kalebe.
Loko Davhida a ri emananga, a twa leswaku Nabala ú le ku tsemeteni ka voya bya tinyimpfu ta yena.
Kutani Davhida a rhuma khume ra majaha, a va lerisa a ku: Tlhandlukelani eKarmele, mi ya eka Nabala, mi n'wi byela leswaku ndza n'wi rungula.
Mi ta n'wi xeweta mi ku: ‘A swi ve tano ni haxawu, ku rhula ku va na wena, ni ndyangu wa wena, ni hinkwaswo leswi u nga na swona!
Ndzi twa leswaku u le ku tsemeteni ka voya bya tinyimpfu; kutani mhaka hi leyi: Hi tshama hi hlangana ni varisi va wena, kambe a hi va karhatanga, naswona a va kalanga va yiveriwa ni nchumu eka nkarhi hinkwawo lowu hi nga va na vona eKarmele.
U nga vutisa malandza ya wena, ma ta ku byela mhaka leyi. Kutani ke, amukela majaha ya mina hi tintswalo, hikuva hi ta ka wena hi siku ra nkhuvo. Ndzi kombela leswaku u humesa leswi u swi kotaka, u nyika majaha lawa ya mina, ma nga malandza ya wena, u nyika na mina Davhida n'wana wa wena.’
Majaha ya Davhida ma ya fika eka Nabala, ma n'wi vikela marito hinkwawo lama humaka eka Davhida, va tlhela va yimela nhlamulo.
Kutani Nabala a va hlamula a ku: Davhida i mani xana? I mani n'wana Yese xana? Kambe masiku lawa, a hi ku tala ka mahlonga lama balekelaka vinyi va wona!
Xana ndzi nga teka vuswa bya mina, ni mati ya mina, ni nyama ya swifuwo leswi ndzi swi tlhaveleke vatirhi va mina, ndzi nyika vanhu lava ndzi nga tiviki ni leswaku va huma kwihi xana? E-e!
Kwalaho majaha ya Davhida ma tlhela, ma ya fika ma n'wi rungulela hinkwaswo leswi vuriweke hi Nabala.
Kutani Davhida a lerisa vavanuna va yena, a ku: Un'wana ni un'wana a a khome fumu ra yena! Kutani va endla tano hinkwavo. Davhida na yena a khoma ra yena, kutani vavanuna va kwalomu ka 400 va huma nyimpi na Davhida, van'wana va 200 va sala ni tinhundzu.
Un'wana wa malandza ya Nabala a ya tivisa Abigayele nkata Nabala, a ku: Xana u swi twile leswaku Davhida a a rhumile vanhu va ta hi le mananga va ta pfuxela n'wini wa hina, xana? Kambe yena ú va rhuketerile!
Kasi vavanuna lava va hi kombile vunene lebyikulu: A hi karhatekanga ni switsongo, naswona, eka nkarhi hinkwawo lowu hi famba-fambeke enhoveni, a hi yiveriwanga nchumu, loko ha ha ri na vona.
Eka nkarhi hinkwawo lowu hi tshameke na vona hi ri karhi hi risa tinyimpfu, vusiku ni nhlekanhi a va hi sirhelela ku fana ni rirhangu.
Sweswi ke, tiva mhaka leyi, u vona leswaku u nga endla yini, hikuva khombo ri ta ri kongomile n'wini wa hina Nabala ni ndyangu hinkwawo wa yena, kambe munhu loyi ú bihile, a nga lavi ku tsundzuxiwa nchumu.
Kavaloko Abigayele a hatla a teka swinkwa swa 200, ni vhinyo eminkwameni mimbirhi ya madzovo, ni nyama ya tinyimpfu ta ntlhanu, ni swisakana swa ntlhanu swa tindzhoho leti oxiweke, ni dzana ra swichocho swa mihandzu ya vhinya, ni swimbhundzwa swa 200 swa makuwa lama omisiweke. A rhwexa timbhongolo
kutani a lerisa malandza ya yena ya majaha, a ku: Rhangani emahlweni, mina ndzi ta mi landza. Kambe Abigayele a a fihlela nuna wa yena Nabala etimhaka leti.
Abigayele a gada mbhongolo a famba, kutani loko a ri karhi a rhelela a siviwile hi xintshabyana, o tshuka a hlangana na Davhida ni vavanuna va yena lava a va ta va n'wi kongomile.
Davhida a a ta a ri karhi a ku: Hakunene ndzi lo tikarhatela mahala, loko ndzi lwela swilo hinkwaswo swa muyisa loyi, laha mananga, ku nga yiviwi nchumu eka swona hinkwaswo! Kunene, ‘Masasani ú fela nhoveni!’
Hikokwalaho, mina Davhida, ndza tiboha hi ku hlambanya emahlweni ka HOSI Xikwembu, ndzi ri: Mundzuku nimixo, ndzi ta herisa vavanuna hinkwavo va ka Nabala, ku nga sali na un'we wa vona!
Loko Abigayele a vona Davhida, a hatla a xika embhongolweni, a wa hi mombo emahlweni ka Davhida, a korhamela ehansi
emilengeni ya yena, a ku: Nandzu lowu, wu hlayele mina ntsena, wena n'wini wanga. Ndzi kombela ku vulavula na wena, u yingisa marito lawa mina nandza wa wena ndzi nga ta ku byela wona.
Wena n'wini wanga, u nga tshuki u karhateka hi mhaka ya wanuna loyi wo biha, ndzi vula Nabala, hikuva hilaha vito ra yena ri vulaka hakona, i phuphula hakunene! Vuphuphula, ú lo pyì hi byona! Loko ndzi ri mina nandza wa wena, a ndzi kalanga ndzi ma vona majaha lawa u ma rhumeke, wena n'wini wanga!
Sweswi ke, n'wini wanga, ndza tiyisa hi ku hlambanya emahlweni ka HOSI Xikwembu lexi hanyaka ni le mahlweni ka wena, ndzi ri: Hi xona Xikwembu lexi ku siveleke ku tirihisela hi wexe ni ku halata ngati ya vanhu. Valala va wena ni lava ringetaka ku ku endla swo biha, a va fane na Nabala, wena n'wini wanga.
Nyikonyana leyi mina nandza wa wena ndzi ku tiselaka yona, wena n'wini wanga, hi leyi, u ta phamela majaha lawa u famba-fambaka na wona hinkwako, we n'wini wanga.
Ndzi kombela leswaku u ndzi rivalela nandzu lowu mina nandza wa wena ndzi wu endleke. Ndzi vula tano, hikuva HOSI Xikwembu xi ta ku nyika rixaka leri tiyeke hakunene, wena n'wini wanga, naswona tinyimpi leti u ti lwaka, wena n'wini wanga, i tinyimpi ta HOSI Xikwembu. Kutani u nga ka u nga humeleriwi hi leswo biha, masiku hinkwawo ya ku hanya ka wena.
Loko vanhu va tshuka va ku pfukela, wena n'wini wanga, ni loko va ku hlongorisa va ringeta ku ku dlaya, vutomi bya wena byi ta katsiwa ni bya lava hanyaka, byi hlayisiwa hi HOSI Xikwembu xa wena. Kasi vutomi bya valala va wena, byi ta ndzulutiwa byi hoxiwa ekule, tanihi ribye ra xipelupelu.
Loko HOSI Xikwembu xi ta va xi endlile hinkwaswo leswinene leswi xi swi vuleke ehenhla ka wena n'wini wanga, ni loko xi ta va xi ku vekile mufambisi wa Vaisraele
a wu nga khunguvanyeki wena n'wini wanga, naswona u nga ka u nga kanakani embilwini ya wena, hikuva u ta va u chavile ku halata ngati mahala ni ku tirihisela hi wexe, wena n'wini wanga. Kutani loko HOSI Xikwembu xi ta va xi ku endlele leswinene, wena n'wini wanga, u nga tshuki u ndzi rivala mina nandza wa wena.
Davhida a hlamula Abigayele a ku: A ku nkhensiwe HOSI Xikwembu xa Israele, lexi xi ku rhumeke namuntlha ku ta ndzi hlanganisa.
A xi nkhensiwe hikwalaho ka vuxiyaxiyi bya wena; na wena, ndza ku nkhensa, hikuva namuntlha u ndzi siverile ku halata ngati ni ku tirihisela hi ndzexe.
Ndza tiyisa hakunene emahlweni ka HOSI Xikwembu xa Israele lexi hanyaka, lexi xi ndzi siveleke ku ku vavisa, ndzi ri: Loko a wu nga hatlisanga u ndzi hlanganisa, mundzuku nimixo vavanuna va ka Nabala a va ta herisiwa hinkwavo, ku nga sali ni un'we wa vona.
Kavaloko Davhida a amukela leswi Abigayele a nga n'wi tisela swona, kutani a ku ka yena: Tlhandlukela ekaya ka wena hi ku rhula; waswivo, ndzi amukerile xikombelo xa wena, ndzi ku tsetselela.
Abigayele a muka, a kuma Nabala a ri eku dyeni ka nkhuvo lowukulu emutini wa yena; nkhuvo wa kona a wu fana ni wa tihosi. Nabala a a titsakerile swinene, hikuva a a pyopyiwile ngopfu. Hikokwalaho, Abigayele a nga kalanga a bula na yena kumbe ku n'wi byela xa nchumu ku kondza ri xa.
Nimpundzu wa kona, loko Nabala a xalamukile, Abigayele nsati wa yena a n'wi rungulela timhaka hinkwato; kutani Nabala a wa a titivala, a oma ni swirho.
Endzhaku ka masiku yo lava ku ringana khume, HOSI Xikwembu xi tlhela xi ba Nabala nakambe, kutani a fa.
Loko Davhida a twa leswaku Nabala ú lovile, a ku: A ku nkhensiwe HOSI Xikwembu lexi yimeke na mina, emhakeni ya ku rhuketeriwa ka mina hi Nabala. HOSI Xikwembu xi ndzi siverile ku endla leswo biha, mina nandza wa xona, xi bile Nabala hi xoxe hikwalaho ka mintirho ya yena leyo biha. Kutani Davhida a rhuma vanhu va ya gangisa Abigayele, leswaku a va nsati wa yena.
Loko varhumiwa va Davhida va fika eka Abigayele eKarmele, va n'wi vulavurisa va ku: Davhida ú hi rhumile eka wena, leswaku hi ta ku teka, u ta ya va nsati wa yena.
Abigayele a suka a yima, kutani a korhama mombo wa yena wu ko wu khumba ehansi, a ku: Hiswona, ndzi nandza wa Davhida, ndzi tiyimisele ni ku mi hlambisa milenge, n'wina malandza ya yena.
Kutani a hatla a longa, a gada mbhongolo ya yena, kutani a famba ni varhumiwa va Davhida a ri karhi a heleketiwa hi tinxangwana ta yena ta ntlhanu, a ya va nsati wa Davhida.
Davhida a a tekile na Ahinowama wa le Yizriele, kutani yena na Abigayele va va vasati va Davhida.
Loko a ri Mikala nkata Davhida, tata wa yena Sawulo a a n'wi nyikile Palati n'wana Layixi wa le Galimi.
Vaaki va muti wa Zifi va ya eka Sawulo eGibeya, va ku ka yena: Hi twa leswaku Davhida ú tumberile exintshabyaneni xa Hakila lexi nga evuxeni bya Yeximoni.
Hiloko Sawulo a khoma ndlela, a famba ni vavanuna va 3 000 lava hlawuriweke exikarhi ka Vaisraele, a rhelela a ya lava Davhida emananga ya Zifi.
A fika a gova etlhelo ka ndlela, exintshabyaneni xa Hakila lexi nga evuxeni bya Yeximoni. Davhida yena a a ha ri kwale mananga. Loko a vona leswaku Sawulo ú tile emananga ku ta n'wi lava
a rhumela tinhlori, ti ya kuma ntiyiso wa lomu Sawulo a fikeleke kona.
Kwalaho Davhida a famba, a ya fika lomu Sawulo a goveke kona, a xiyaxiya laha Sawulo na Abinere n'wana Nere, ndhunankulu ya mavuthu, va etleleke hi kona. Sawulo a a etlerile enxaxeni wa le xikarhi, mixaxa ya masocha ya yena yi n'wi rhendzerile.
Davhida a vulavula na Ahimeleke wa Muhiti, na Abixayi makwavo wa Yowabu n'wana Seruya; a va vutisa a ku: Xana i mani eka n'wina vambirhi loyi a lavaka ku rhelela na mina, hi ya eka Sawulo enxaxeni, xana? Abixayi a hlamula a ku: Mina ndzi ta rhelela na wena.
Vusiku byebyo, Davhida na Abixayi va ya laha masocha ya Sawulo a ma govile kona, va kuma Sawulo a etlele enxaxeni wa le xikarhi, vurhongo byi khomile, tlhari ra yena ri dzimiwile etinhlokweni ta yena; Abinere ni masocha a va etlele va n'wi rhendzerile.
Kutani Abixayi a ku ka Davhida: Namuntlha, HOSI Xikwembu xi nyiketile nala wa wena emavokweni ya wena. Ndzi tshike ndzi n'wi tlhava kan'we hi tlhari, ndzi n'wi katsa na misava. Ndzi nge kali ndzi n'wi tlhava kambirhi!
Kambe Davhida a hlamula a ku: U nga tshuki u n'wi vavisa, hikuva munhu loyi a khumbaka muhlawuriwa wa HOSI Xikwembu, ú ta tivangela nandzu lowukulu emahlweni ka xona.
Davhida a engeta a ku: Ndza hlambanya emahlweni ka HOSI Xikwembu lexi hanyaka, ndzi ri: HOSI Xikwembu, hi xona xi nga ta lovisa Sawulo: Ku nga va loko siku ra yena ra ku fa ri ta va ri fikile, kumbe a ya fela enyimpini.
Ndzi ta va ni nandzu emahlweni ka HOSI Xikwembu, loko ndzi tshambuluta voko ra mina, ndzi tlhava muhlawuriwa wa xona. A hi teke tlhari leri nga etinhlokweni ta yena na gula ra mati, hi famba!
Kwalaho Davhida a teka tlhari leri a ri ri etinhlokweni ta Sawulo ni gula ra mati, va suka va famba. A ku vanga na un'we enxaxeni loyi a swi voneke, hambi ku ri ku swi twa, kumbe ku pfuka, hikuva HOSI Xikwembu a xi va etlerisile hi vurhongo lebyikulu.
Kutani Davhida a tsemakanya nkova, a yima kulenyana enhlohlorhini ya xintshabyana; a ku ri ni mpfhuka swinene exikarhi ka yena ni mixaxa ya Sawulo.
Kutani Davhida a huwelela mavuthu na Abinere n'wana Nere, a ku: Xana wa ndzi twa wena Abinere xana? Abinere a vutisa a ku: Hi wena mani u belaka hosi ehuwa, xana?
Davhida a hlamula Abinere a ku: Xana a wu nhenha wena ke? Xana ú kona munhu la ringanaka na wena etikweni ra Israele xana? Ku hava! Loko swi ri tano, hikwalaho ka yini u tsandzekile ku rindza hosi n'wini wa wena, xana? Sweswi ka ha ku ta munhu un'wana wa ka n'wina loyi a a lava ku herisa vutomi bya hosi n'wini wa wena.
Maendlele ya wena lawa a ma sasekanga. Ndza tiyisa emahlweni ka HOSI Xikwembu lexi hanyaka ndzi ri: Hinkwenu mi faneriwa hi ku fa, hikuva a mi hitekelanga ku rindza n'wini wa n'wina, muhlawuriwa wa HOSI Xikwembu. Xana wa ri vona tlhari ra hosi laha ri nga kona sweswi xana? Wa ri vona na gula ra mati leri a ri ri etinhlokweni ta yena, xana?
Kavaloko Sawulo a tiva rito ra Davhida, kutani a vutisa a ku: Xana a hi rito ra wena Davhida n'wananga, leri ndzi ri twaka xana? Davhida a hlamula a ku: Ina, i ra mina, wena hosi n'wini wanga.
Davhida a engeta a ku: Wena n'wini wanga, hikwalaho ka yini u ndzi hlongorisa xana, mina nandza wa wena? Ndzi onhe yini xana? Xana ndzi ni nandzu muni xana?
Hikokwalaho, wena hosi n'wini wanga, ndzi kombela leswaku u yingisa marito ya mina nandza wa wena: Loko ku ri leswaku i HOSI Xikwembu lexi ku susumeteke ku lwa na mina, hiswona, ndzi ta xi humesela gandzelo ra risuna ra ku tisola. Kambe loko u kuceteriwile hi vanhu, vona va tivangela khombo emahlweni ka HOSI Xikwembu, hikuva namuntlha va ndzi hlongorile, va ndzi sivela ku titwa ndzi ri un'wana wa vaaki va tiko ra HOSI Xikwembu, va ku ka mina: ‘Famba u ya tirhela swikwembu swimbe.’
Hikokwalaho, u nga ndzi tshiki ndzi ya dlawa etikweni ra vanhu vambe, kule ni mombo wa HOSI Xikwembu! Wena hosi ya Vaisraele, u hlomile matlhari ku ta dlaya dzedze ro fana na mina! Wa ndzi hlota, wonge hi loko ndzi ri n'hwari ya le tintshaveni!
Kavaloko Sawulo a ku: Ndzi hoxile! Vuya, Davhida n'wananga! A ndzi nga ha ku endli swo biha, hikuva namuntlha u vonile vutomi bya mina byi ri bya risima. Leswi ndzi swi endleke i vuphukuphuku ntsena; ndzi endlile swo huma endleleni ngopfu!
Davhida a hlamula a ku: Tlhari ra wena, hi leri hosi! Un'wana wa malandza ya wena a a tsemakanye a ta ri teka.
HOSI Xikwembu xi hakela munhu un'wana ni un'wana la lulameke, la tshembekeke! Namuntlha, a xi ku nyiketile emavokweni ya mina, kambe a ndzi swi lavanga ku tshambuluta voko ra mina, ndzi ku vavisa, wena muhlawuriwa wa xona.
Naswona, leswi namuntlha ndzi voneke vutomi bya wena byi ri bya ntikelo, na byona bya mina a byi ve ni ntikelo emahlweni ka HOSI Xikwembu, xi ndzi kutsula emaxangwini ya mina hinkwawo.
Kavaloko Sawulo a hlamula Davhida a ku: Ndzi ku navelela minkateko, wena Davhida n'wananga. U ta endla leswikulu, u humelela swinene! Kutani Davhida a khoma ndlela ya yena a tifambela. Sawulo yena a tlhelela ekaya ka yena.
Davhida a tiehleketa, kutani a ku: Sawulo ú ta kala a ndzi dlaya. A ku na ndlela yin'wana, ehandle ka ku va ndzi balekela etikweni ra Vafilista; Sawulo ú ta karhala ku ndzi lava ematlhelweni hinkwawo ya tiko ra Israele; kutani mina ndzi ta va ndzi ponile emavokweni ya yena.
Kutani Davhida ni vavanuna va yena va 600 va longa va ya luvela eka Akixi n'wana Mawoko, hosi ya le Gati.
Davhida ni vanhu lava va yena va tshama na Akixi emutini wa Gati, un'wana ni un'wana a ri ni ndyangu wa yena. Davhida a a ri ni vasati va yena vambirhi, Ahinowama wo huma le Yizriele, na Abigayele, loyi khale a a ri nkata Nabala wa le Karmele.
Loko Sawulo a byeriwile leswaku Davhida ú balekele eGati, a nga ha yanga emahlweni a n'wi lava.
Siku rin'wana, Davhida a ku ka Akixi: Ndzi ni xikombelo: Loko u ndzi tsakela, ndzi nyike ndhawu yo tshama, eka wun'wana wa miti ya le handle. A swi bohi leswaku mina nandza wa wena ndzi tshama na wena laha ntsindza.
Kutani hi siku rero, Akixi a n'wi komba muti wa Sikilaga. (Hikokwalaho, ku fikela siku ra namuntlha, muti wa Sikilaga wa ha ri wa tihosi ta Yuda.)
Kutani Davhida a tshama etikweni ra Vafilista lembe rin'we ni mune wa tin'hweti.
Enkarhini wolowo, Davhida ni vavanuna va yena a va hamba va huma nyimpi va ya hlasela Vagexuri, ni Vagirizi, ni Vaamaleke lava a ku ri khale va tshamile etikweni rero, ku ya fika emutini wa Xuru, kusuhi ni tiko ra Egipta.
Davhida a hlasela tiko leri hinkwaro, a nga tsetseleli, a dlaya hambi wanuna kumbe wansati, naswona a phangha tinyimpfu, ni tihomu, ni timbhongolo, ni tikamela, ni swiambalo, a vuya na swona eka Akixi.
Loko Akixi a n'wi vutisa a ku: Xana namuntlha a mi hlasela kwihi xana? Davhida a a hlamula a ku: A hi hlasela edzongeni, ematlhelweni ya va le Yuda, kumbe: Ematlhelweni ya va le Yerahamiele, kumbe: Etikweni ra Vakeni.
Davhida a a nga tsetseleli, a dlaya hambi wanuna kumbe wansati, hikuva a a chava leswaku va nga fikisa eGati timhaka ta leswi yena ni vavanuna va yena va swi endleke. Lowu a wu ri ntolovelo wa yena, enkarhini hinkwawo lowu a tshameke etikweni ra Vafilista.
Akixi a a tshemba Davhida swinene, a anakanya a ku: Davhida ú tivangele rivengo lerikulu eka vanhu va ka vona va Israele; hikokwalaho ú ta ndzi tirhela vutomi bya yena hinkwabyo!
Enkarhini wolowo, Vafilista va hlengeleta mavuthu ya vona, leswaku va ta huma nyimpi, va ya lwa ni Vaisraele. Hiloko Akixi a ku ka Davhida: Tiva leswaku wena ni vavanuna va wena mi ta fanela ku huma ni mavuthu ya mina.
Davhida a hlamula a ku: Swi lulamile, u ta swi vona hi wexe leswi mina nandza wa wena ndzi nga swi endlaka. Akixi a hlamula Davhida a ku: Hiswona, ndzi ta ku veka ku va murindzi wa mina ku ya ku yile.
Hi nkarhi lowu, Samiele a a lovile; Vaisraele hinkwavo a va ririle nkosi wa yena, va n'wi lahla emutini wa yena eRhama. Sawulo a a hlongorile lava nga ni swikwembu, ni lava nga vangoma, etikweni ra Israele.
Siku rin'wana, Vafilista va hlengeletana, va ya gova eXuneme; Sawulo na yena a hlengeleta Vaisraele hinkwavo, va ya gova eGilibowa.
Loko Sawulo a vona mavuthu ya Vafilista, a khomiwa hi ku chava swinene, a rhurhumela ngopfu.
Kutani a vutisa mhaka leyi eka HOSI Xikwembu, kambe xona xi nga n'wi hlamuli, hambi hi norho, kumbe hi vuhlolotwana, kumbe hi vaprofeta.
Kwalaho Sawulo a lerisa malandza ya yena, a ku: Ndzi laveleni wansati loyi a nga ni swikwembu, leswaku ndzi ta ya ndzi ya vutisa eka yena. Malandza ma n'wi hlamula ma ku: Ú kona wansati wo tano emutini wa Eni-Dori.
Kutani Sawulo a tifihla hi ku hluvula swiambalo swa vuhosi, a ambala swin'wana, a famba ni vavanuna vambirhi, va fika eka wansati byi ri vusiku. Kutani Sawulo a ku ka wansati: Ndzi kombela leswaku swikwembu swa wena swi ndzi hlahluva, swi ndzi vitanela loyi ndzi nga ta vula vito ra yena, a huma.
Wansati a n'wi hlamula a ku: Wa swi tiva swinene leswi Sawulo a swi endleke, ni hilaha a nga herisa hakona lava nga ni swikwembu, ni lava nga vangoma, etikweni ra Israele. Xana u ndzi dlayisela yini hi ku ndzi rhiyela ntlhamu, xana?
Kavaloko Sawulo a n'wi hlambanyela emahlweni ka HOSI Xikwembu, a ku: Ndza tiyisa hi ku hlambanya emahlweni ka HOSI Xikwembu lexi hanyaka ndzi ri: U nga ka u nga vi na nandzu emhakeni leyi.
Kutani wansati a ku: Ndzi nga ku vitanela mani xana? Sawulo a ku: Ndzi vitanele Samiele!
Loko wansati a vona Samiele, a kalakala swinene, kutani a ku ka Sawulo: U ndzi kanganyisele yini xana? Hi wena Sawulo!
Kutani hosi Sawulo a khongotela wansati a ku: U nga chavi! U vona yini xana? Wansati a ku ka Sawulo: Ndzi vona xikwembu lexi taka xi huma hi le hansi.
Sawulo a vutisa wansati a ku: Xi ni xivumbeko xihi xana? Wansati a hlamula a ku: I munhu la dyuhaleke la taka; ú tiphutserile hi nguvu leyo leha. Kavaloko Sawulo a swi tiva leswaku i Samiele. Kutani a korhamela ehansi, a nkhinsama.
Samiele a ku ka Sawulo: Hikwalaho ka yini u ndzi karhata hi ku ndzi vitana u ku ndzi huma ehansi, xana? Sawulo a hlamula a ku: Ndzi le maxangwini lamakulu; Vafilista va lwa na mina; naswona, Xikwembu xi ndzi tshikile, a xa ha ndzi hlamuli, hambi hi vaprofeta, kumbe hi norho. Hikokwalaho, ndzi ku vitanile leswaku u ta ndzi byela leswi ndzi fanelaka ku swi endla.
Samiele a ku: Leswi HOSI Xikwembu xi ku tshikeke, ni leswi xi hundzukeke nala wa wena, xana u ndzi vutisela yini timhaka leti xana?
HOSI Xikwembu xi endlele Davhida leswi xi swi vuleke hi nomo wa mina: Xi handzurile vuhosi emavokweni ya wena, xi byi nyika warikwenu, a nga Davhida.
Namuntlha HOSI Xikwembu xi ku vangela timhaka leti, hikuva a wu yingisanga xileriso xa xona, naswona a wu hetisanga ntirho wa vukari bya xona ehenhla ka Vaamaleke.
Tlhandlakambirhi, HOSI Xikwembu xi ta nyiketa Vaisraele swin'we na wena emavokweni ya Vafilista, kutani mundzuku kunene, wena ni vana va wena mi ta va na mina. Hambi ma ri mavuthu ya Israele, HOSI Xikwembu xi ta ma nyiketa emavokweni ya Vafilista.
Loko a twa marito ya Samiele, Sawulo a tshukisiwa ngopfu, kutani xikan'we-kan'we a wela hansi, a ku, nhàvàlàlà! A a nga ha ri na matimba, hikuva a a nga dyanga nchumu nhlekanhi wa kona hinkwawo ni vusiku byebyo.
Wansati a ta ka Sawulo, kutani loko a vona hilaha a tshukisiweke hakona, a ku ka yena: Vona, mina nandza wa wena ndzi ku endlerile leswi u swi kombeleke, ndzi nga chavi ku fa. Ndzi yingisile ni leswi u ndzi leriseke swona.
Hikokwalaho ke, ndzi kombela leswaku sweswi na wena u yingisa rito ra mina nandza wa wena; pfumela leswaku ndzi ku swekela vuswanyana, u dya; u ta kuma matimba yo famba loko u muka.
Eku sunguleni, Sawulo a ala ku dya, kambe malandza ya yena swin'we ni loyi wa wansati va n'wi khongotela swinene, ku kondza a pfumela, kutani a pfuka, a tshamisa esangwini.
Wansati a hatla a tlhava rhole ro nona leri a ri ri kwala mutini; a teka na mapa, a pfuva, a sweka xinkwa xo-ke-comela
a phamela Sawulo ni malandza ya yena, va dya. Kutani vusiku byebyo va suka va famba.
Vafilista va hlengeleta mavuthu ya vona hinkwawo emutini wa Afeka; Vaisraele vona va gova exihlobyeni xa le Yizriele.
Masocha ya Vafilista ma xaxamela hi mavuthu ya dzana ra vavanuna kumbe gidi ra vavanuna, ma rhangeriwile hi tihosi ta wona; kutani na yena Davhida ni vavanuna va yena va xaxamela va famba emakumu, va rhangeriwile hi Akixi.
Kambe tindhuna ta Vafilista ti vilela ti ku: Xana Vaheveru lavaya va lava yini kwala xana? Akixi a hlamula tindhuna, a ku: Xana a mi n'wi tivi Davhida, nandza wa Sawulo hosi ya Israele, xana? Sweswi swi endla lembe kumbe ku tlula a ri karhi a tshama na mina, kambe a ndzi kumanga xihoxo ni xin'we eka yena, ku sukela siku a balekeke ka rikwavo ku fikela namuntlha.
Kambe tindhuna ta Vafilista ti hlundzukela Akixi, ti ku ka yena: Hlongola munhu loyi! A a tlhelele exivandleni lexi u n'wi kombeke leswaku a tshama eka xona. A hi swi lavi leswaku a rhelela na hina a ya enyimpini, hikuva hi chava leswaku a nga ya a ya hi hundzukela eku lweni. Xana muyisa loyi a nga phahlelana mariyeta ha yini na Sawulo n'wini wa yena, loko ku nga ri hi ku peta tinhloko ta vavanuna lava va ka hina, xana?
Kavaloko Akixi a vitana Davhida, a ku ka yena: Ndza tiyisa emahlweni ka HOSI Xikwembu lexi hanyaka, leswaku u tikombisile u ri munhu wo tshembeka swinene. Mina ndzi yi vona yi ri mhaka yo tsakisa, loko u famba-famba na mina enyimpini. Ku sukela loko u tile laha ka mina, ku fikela siku ra namuntlha, a ndzi vonanga xo biha eka wena. Khombo hi leswaku tihosi letin'wana a ti ku lavi.
Kutani ku endlela leswaku u nga khunguvanyisi tihosi-kulorhi ta Vafilista, muka sweswi, u famba hi ku rhula.
Kambe Davhida a ku ka Akixi: Ndzi onhe yini xana? Hi mpfhuka ndzi sungurile ku ku tirhela, ku fikela namuntlha, xana u kumile nandzu muni eka mina nandza wa wena, lowu wu nga ndzi sivelaka ku huma nyimpi ndzi ya lwa ni valala va we hosi n'wini wanga, xana?
Akixi a hlamula Davhida a ku: Sweswo ndza swi tiva, hikuva ndzi ku tsakela wonge hi loko u rhumiwile hi Xikwembu; kambe i tindhuna ta Vafilista leti alaka leswaku u famba na hina enyimpini.
Sweswi ke, vindzuka wa ha ri mixo, wena ni malandza ya Sawulo n'winyi wa wena, lama u teke na wona haleno, [mi tlhelela emutini lowu ndzi mi kombeke wona. U nga tshuki u anakanya swo biha emhakeni leyi, hikuva loko a ri mina, ndza ku tsakela swinene.] Vindzukani hinkwenu, mi suka mi famba loko ku sungula ku vonakala.
Kunene Davhida ni vavanuna va yena va pfuka wa ha ri mixo va famba, va tlhelela etikweni ra Vafilista. Loko va ri vona Vafilista, va tlhandlukela eYizriele.
Loko Davhida ni vavanuna va yena va fika eSikilaga hi siku ra vunharhu, va kuma leswaku Vaamaleke a va nghenerile matlhelo ya le dzongeni etikweni ra Yuda, va hlasela ni muti wa Sikilaga, va wu phangha, va wu hisa hi ndzilo.
Vaamaleke a va khomile vavasati lava a va ri emutini, va phangha hinkwaswo, leswikulu ni leswitsongo. A va dlayanga munhu ni un'we, va lo va teka va famba na vona loko va hundzela emahlweni.
Davhida ni vavanuna va yena va fika va kuma leswaku muti wu hisiwile, ni leswaku vasati va vona ni vana va vona va majaha ni vanhwana va khomiwile.
Kwalaho Davhida ni vanhu lava a va ri na yena va sungula ku kalakala, va rila ku kondza va nga ha tikoti hi ku rila.
Vasati va Davhida, Ahinowama wo huma eYizriele na Abigayele wa le Karmele loyi khale a a ri nkata sirha Nabala, na vona a va khomiwile ha vumbirhi bya vona.
Davhida a a ri ekhombyeni lerikulu; vanhu a va vulavula hi ku n'wi khandla hi maribye, hikuva a va khunguvanyekile swinene hikwalaho ka ku khomiwa ka vana va vona va majaha ni vanhwana. Hambiswiritano, Davhida a tiyisela, a tshemba HOSI Xikwembu xa yena.
Kutani Davhida a byela muprista Abiyatara n'wana Ahimeleke, a ku: Ndzi tisele nkwama wa ‘efodi’! Kutani Abiyatara a yi yisa eka Davhida.
Kwalaho Davhida a vutisa timhaka eka HOSI Xikwembu, a ku: Xana ndzi nga wu landza ntlawa lowu wa swigevenga, xana? Ndzi ta va kuma xana? Xikwembu xi hlamula xi ku: Va landze; ndzi tiyisa leswaku u ta va kuma, u kutsula ni vakhomiwa!
Kavaloko Davhida a suka a ri ni ntlawa wa vavanuna va yena vo ringana 600, va ya fika exinkobyaneni xa Besori (vavanuna lavan'wana a va sele).
Davhida a ya emahlweni ni ku landza Vaamaleke, a ri ni vavanuna va 400. Lavan'wana va 200 a va hlulekile ku pela xinkobyana xa Besori, hikuva a va karhele ngopfu.
Loko va fika erivaleni rin'wana, vavanuna va Davhida vo tshuka va kuma mufana wa Muegipta, kutani va n'wi teka va n'wi yisa eka Davhida. Va n'wi nyika swakudya a dya, va n'wi nyika ni mati yo nwa.
Va tlhela va n'wi nyika na ximbhundzwanyana xa makuwa lama omeke, ni swichocho swimbirhi swa mihandzu ya vhinya. Mufana loyi a a nga dyanga nchumu ku ringana masiku manharhu, kutani loko a dyile, matimba ya yena ma vuya, a xalamuka.
Kwalaho Davhida a n'wi vutisa a ku: Xana n'wini wa wena i mani xana? Naswona u ta u huma kwihi xana? Mufana a hlamula a ku: Ndzi jaha ra le Egipta; ndzi nandza wa Muamaleke un'wana, kutani n'wini wa mina ú ndzi siyile, hikuva tolweni wa haseni ndzi khomiwile hi vuvabyi.
A hi yile hi ya hlasela matlhelo ya le dzongeni, eka Vakereti, ni laha ku nga ka Yuda, ni le ka Vakalebe, hi hisa ni muti wa Sikilaga.
Kutani Davhida a n'wi vutisa a ku: Xana u nga ndzi heleketa laha ntlawa lowu wa swigevenga wu nga kona, xana? Mufana a hlamula a ku: Ina ndzi nga ku heleketa eka vanhu lava, loko u hlambanya emahlweni ka Xikwembu leswaku u nga ka u nga ndzi dlayi, kumbe ku ndzi nyiketa emavokweni ya n'wini wa mina!
Loko mufana a rhelerile na Davhida a n'wi heleketa, va kuma Vaamaleke va tate rivala, va ri karhi va dya ni ku nwa, va tlhela va cina, hikwalaho ka swilo leswo tala leswi va swi phangheke etikweni ra Vafilista ni le tikweni ra Yuda.
Kutani Davhida a va hlasela, ku sukela nimpundzu, ku fikela madyambu ya siku leri tlhandlamaka. A ku ponanga ni un'we wa vona, ehandle ka majaha ya 400 lama balekeke ma gadile tikamela.
Davhida a tlhela a kuma hinkwaswo leswi Vaamaleke a va swi tekile, a kutsula ni vasati va yena lavambirhi.
A ku ri hava ni xin'we lexi a xi kayivela, hambi lexikulu kumbe lexitsongo, hambi majaha kumbe vanhwana, kumbe xilo xin'wana ni xin'wana lexi Vaamaleke a va xi phanghile. Davhida a vuya na swona hinkwaswo.
Davhida a tlhela a phangha swifuwo hinkwaswo leswi a swi ri ni Vaamaleke, leswikulu ni leswitsongo. Kutani vanhu va Davhida va famba emahlweni ka swifuwo leswi va ri karhi va huwelela, va ku: Leswi, swi phanghiwile hi Davhida!
Davhida a fika eka vavanuna lava 200 lava a va sele exinkobyaneni xa Besori, va hluleka ku famba na yena hi mhaka ya ku karhala. Va huma va ya n'wi hlanganisa, yena ni vuthu ra masocha ya yena, kutani Davhida a tshinela kusuhi na vona, a pfuxelana na vona.
Exikarhi ka vanhu lava a va fambile na Davhida enyimpini, a ku ri ni vavanuna va timbilu to biha ni mona, kutani hinkwavo va ku: Lava nga sala laha Besori, hi nga ka hi nga va pambuleli nchumu, eka leswi hi swi phangheke hi vuya na swona. Un'wana ni un'wana wa vona a a titekele nsati wa yena ni vana va yena ntsena, a huma a famba.
Kambe Davhida a ku: Vamakwerhu, mi nga endlisi sweswo! Swilo leswi, hi nyikiwile hi HOSI Xikwembu, hi xona lexi xi hi sirheleleke, xi nyiketa emavokweni ya hina ntlawa wa swigevenga leswi swi hi hlaseleke.
Xana mi ri i mani loyi a nga twananaka na n'wina emhakeni leyi, xana? Hinkwerhu hi fanele ku avelana hi mpimo wo ringana: Loyi a salaka ni tinhundzu, ú ta kuma xiavo xo ringana ni xa loyi a yaka eku lweni.
Ku sukela siku rero, Davhida a endla leswaku mhaka leyi yi va nawu ni ntolovelo etikweni ra Israele; ni namuntlha swa ha ri tano.
Loko Davhida a fika eSikilaga, a teka swin'wana swa leswi va swi phangheke, a swi rhumela eka vanakulobye va yena vakulukumba va Yuda, a ku: Nyikonyana leyi i ya n'wina, yi huma eka leswi hi swi phangheke, swa valala va HOSI Xikwembu.
Davhida a rhumela tinyiko leti eka lava tshamaka eBetuwele, ni le Ramoto wa le dzongeni, ni le Yatiri
ni le Arowere, ni le Sifimoto, ni le Exitemoka
ni le Rakala; a rhumela ni va le mitini ya Yerahamiele ni ya Vakeni
a rhumela ni le Horma, ni le Boraxani, ni le Ataki
ni le Hebroni; a rhumela ni le tindhawini hinkwato leti yena ni vavanuna va yena va hundzeke eka tona, eku fambeni ka vona.
Siku rin'wana, loko Vafilista va ri karhi va lwa ni Vaisraele entshaveni ya Gilibowa, masocha ya Israele ma tsutsuma, ma siya mintsumbu ya lava dlaweke entshaveni.
Vafilista va hlongorisa Sawulo ni vana va yena, kutani va dlaya vana vanharhu va Sawulo, va nga lava: Yonatani, na Abinadaba, na Maliki-Xuwaka.
Kuteloko nyimpi yi ya yi hisa laha Sawulo a a ri kona, Vafilista lava a va lwa hi miseve, va n'wi kuma, kutani a rhurhumela ngopfu hi ku chava.
Hiloko a lerisa mutameri wa matlhari ya yena, a ku: Hlomula fumu ra wena, u ndzi tlhava ha rona, hikuva ndzi chava leswaku vanhu lava nga yimbangiki lava, va nga ndzi dlaya, va tlhela va tlanga hi ntsumbu wa mina. Kambe mutameri wa matlhari a ala ku endla sweswo, hikuva a a chava ngopfu. Kavaloko Sawulo a hlomula fumu ra yena, a titlhava ha rona.
Loko mutameri wa matlhari a vona leswaku Sawulo ú file, na yena a titlhava hi fumu ra yena, a fela kwalaho kun'we na Sawulo.
Sawulo a fisa sweswo, a fa siku rin'we ni vana va yena vanharhu, ni mutameri wa matlhari ya yena, ni masocha ya yena hinkwawo.
Vaisraele lava a va ri en'walungwini wa rivala ra Yizriele ni le ntsungeni wa Yordani, va vona leswaku mavuthu ya Israele ma tsutsumile, ni leswaku Sawulo ni vana va yena va file. Hiloko va baleka, va sukela miti ya vona, kutani Vafilista va ta va ta tshama emitini ya kona.
Hi siku leri tlhandlamaka, loko Vafilista va ya phangha swiambalo swa lava dlayiweke, va kuma Sawulo ni vana va yena va file entshaveni ya Gilibowa.
Va tsema nhloko ya Sawulo, va teka ni matlhari ya yena, kutani va twarisa mahungu ya ku hlula ka vona etikweni hinkwaro ra Vafilista, va ma fikisa etindlwini ta swikwembu swa ka vona, ni le ka vaaki hinkwavo va tiko.
Va veka matlhari ya Sawulo etempeleni ya Astarte xikwembukazi, kutani va belela ntsumbu wa yena erirhangwini ra muti wa Beta-Xani.
Loko Vaaki va muti wa Yabexe-Giliyadi va twa leswi Vafilista va swi endleke Sawulo
va rhumela tinhenha hinkwato ta ka vona ku ya hawula ntsumbu wa Sawulo ni mintsumbu ya vana va yena, erirhangwini ra Beta-Xani. Lava rhumiweke va famba vusiku hinkwabyo, kutani va vuya ni mintsumbu emutini wa Yabese, va yi hisela kona.
Kutani va teka marhambu ya Sawulo ni ya vana va yena, va ma lahla ehansi ka murhi wa tamarisiki le Yabexe, kutani va titsona swakudya masiku ya 7.
Loko Davhida a vuya hi le ku hlaseleni ka Vaamaleke, Sawulo a a lovile, kutani Davhida a tshama masiku mambirhi eSikilaga.
Hi siku leri tlhandlamaka, ku ta fika munhu loyi a a huma eka Sawulo emixaxeni ya nyimpi; a a handzulerile swiambalo swa yena, a ticherile misava enhlokweni. Loko a fika, a kongoma Davhida, a tiwisela ehansi, a n'wi nkhinsamela.
Davhida a n'wi vutisa a ku: U ta u huma kwihi xana? Yena a hlamula a ku: Ndzi ta hi ku tsutsuma, ndzi huma emixaxeni ya Vaisraele.
Davhida a ku ka yena: Ku lo humelela yini xana? Ndzi byele! Munhu loyi a hlamula a ku: Vavanuna va tsutsumile enyimpini. Masocha layo tala ma hluriwile, ma dlayiwa; Sawulo ni n'wana wa yena Yonatani na vona va dlayiwile.
Kutani Davhida a vutisa jaha leri a ri n'wi rungulela timhaka leti, a ku: Xana u swi tivisa ku yini leswaku Sawulo ni n'wana wa yena Yonatani va dlayiwile, xana?
Jaha ri hlamula ri ku: Ndzi lo tshuka ndzi humelele entshaveni ya Gilibowa, laha Sawulo a a yimile kona, a tiseketerile hi tlhari ra yena; makalichi ya Vafilista ni vagadi va tihanci ta vona a va ri kusuhi na yena, va lava ku n'wi rhendzela.
Loko a languta endzhaku, a ndzi vona, a ndzi huwelela. Mina ndzi pfumela, ndzi ku: ‘Ndza swi twa, hosi!’
Kutani a ndzi vutisa a ku: ‘Hi wena mani xana?’ Ndzi hlamula ndzi ku: ‘Mina ndzi Muamaleke.’
Sawulo a ku ka mina: ‘Tshinela kusuhi, u ndzi dlaya, hikuva ndzi khomiwile hi gome lerikulu, hambileswi ndza ha hefemulaka!’
Kavaloko ndzi tshinela kusuhi na yena, ndzi n'wi dlaya, hikuva a ndzi swi vona leswaku a nga ka a nga hanyi loko a hluriwile. Kutani ndzi teka harhi ya vuhosi leyi a yi ri enhlokweni ya yena, ni sindza leri a ri ri evokweni ra yena, ndzi ta na swona laha ka wena, we n'wini wanga.
Loko Davhida a twa sweswo, a handzulela swiambalo swa yena, kutani vavanuna hinkwavo lava a va ri na yena va endlisa sweswo.
Va ba nkosi, va rila, va titsona swakudya ku kondza dyambu ri pela, va rila Sawulo ni n'wana wa yena Yonatani, va rila ni tiko ra HOSI Xikwembu ni rixaka ra Vaisraele, hikuva a va dlayiwile enyimpini.
Kutani Davhida a vutisa jaha leri ri teke ni timhaka ta kona, a ku: U wa ka mani xana? Rona ri ku: Ndzi n'wana wa Muamaleke loyi a luveleke etikweni ra Israele.
Davhida a ku ka yena: Xana swi endlise ku yini ku kala u nga chavi ku tlakusa voko ra wena, u dlaya muhlawuriwa wa HOSI Xikwembu, xana?
Kutani Davhida a vitana un'wana wa majaha ya yena, a n'wi lerisa a ku: Tana haleno, u ta n'wi dlaya! Kutani jaha ri ba Muamaleke, ri n'wi dlaya
Davhida a ri karhi a byela Muamaleke, a ku: Rifu leri, u lo tivangela hi wexe, hikuva u lo timangalela, loko u vula leswaku hi wena la dlayeke muhlawuriwa wa HOSI Xikwembu.
Davhida a suma risimu ro rila Sawulo ni n'wana wa yena Yonatani
kutani a lerisa leswaku ri dyondzisiwa vanhu va Yuda. I Risimu ra Vurha, leri kumekaka eka Buku ya Mululami, leri nge
Endzhaku ka sweswo, Davhida a vutisa timhaka eka HOSI Xikwembu, a ku: Xana ndzi nga tlhandluka ndzi ya eka wun'wana wa miti ya Yuda xana? HOSI Xikwembu xi hlamula xi ku: Ina, tlhandluka! Davhida a engeta a vutisa, a ku: Xana ndzi nga ya eka wihi muti xana? Xikwembu xi hlamula xi ku: Yana eHebroni.
Kutani Davhida a rhurhela eHebroni, a famba ni vasati va yena havambirhi, Ahinowama la humaka eYizriele, na Abigayele loyi khale a a ri nkata sirha Nabala wa le Karmele.
Davhida a rhurha ni vavanuna lava a a ri na vona, un'wana ni un'wana a ta ni ndyangu wa yena; va fika va tshama emigangeni ya Hebroni.
Hiloko Davhida a rhuma vanhu va ya eka va le Yabexe-Giliyadi ni marungulo lama nge: Ingi HOSI Xikwembu xi nga mi katekisa, hikuva ku tshembeka ka n'wina eka Sawulo n'wini wa n'wina ku tikombile hi leswi mi nga n'wi lahla.
HOSI Xikwembu a xi mi kombise tintswalo ta xona leto tshembeka, leto tiya; kutani na mina ndzi ta khomana na n'wina hi moya lowunene, hikwalaho ka mhaka leyi mi yi endleke.
Kutani sweswi, leswi Sawulo n'wini wa n'wina a feke, tiyani, mi va tinhenha; loko a ri mina, tiko ra Yuda ri ndzi hlawurile ku va hosi ya rona.
Enkarhini wolowo, Abinere n'wana Nere, loyi a a ri ndhunankulu ya mavuthu ya Sawulo, a a sukile na Ixi-Boxete n'wana Sawulo, a pela nambu wa Yordani a ya na yena emutini wa Mahanayimi
a n'wi veka ku va hosi ya va ka Giliyadi, ni Vaaxuri, ni va le Yizriele, ni va ka Efrayimi, ni va ka Benjamini, a fuma tiko hinkwaro ra Israele.
Ixi-Boxete n'wana Sawulo a a ri ni malembe ya 40 loko a sungula ku fuma tiko ra Israele, kutani a fuma malembe mambirhi. Nyimba ya va ka Yuda yona a yi fuma hi Davhida.
Davhida ú vile hosi ya nyimba ya va ka Yuda ku ringana malembe ya 7 ni tin'hweti ta 6, a ri karhi a tshama eHebroni.
Abinere n'wana Nere, ni malandza ya Ixi-Boxete n'wana Sawulo, va huma nyimpi, va suka eMahanayimi va kongoma eGibiyoni.
Kutani Yowabu n'wana Seruya, ni malandza ya Davhida, va huma na vona va ya hlangana na Abinere ni vuthu ra yena etiveni ra le Gibiyoni. Va fika va tshama hansi, va ka Abinere etlhelo rin'wana ra tiva, va ka Davhida eka lerin'wana.
Kutani Abinere a ku ka Yowabu: A hi humese majaha, ma lwa hi mambirhi-mbirhi emahlweni ka hina. Yowabu a hlamula a ku: Hiswona, a va suke va yima.
Kutani va huma ha un'we-un'we: Lava a va yimela va ka Benjamini ni ntlawa wa ka Ixi-Boxete n'wana Sawulo, a va ri 12, lava a va yimela malandza ya Davhida na vona a va ri 12.
Kutani va khomana hi misisi hi vambirhi-mbirhi, va tlhavana matsheve hi mabanga, va wa swin'we va fa. Hikwalaho ka leswi, ndhawu leyi yi vuriwa Nsimu-ya-Mabanga; ni sweswi ya ha ri kona eGibiyoni.
Siku rero, ku pfuka nyimpi leyikulu swinene, kutani Abinere ni vavanuna va Israele va hluriwa hi masocha ya Davhida.
Vana vanharhu va Seruya, Yowabu na Abixayi na Asahele, na vona a va ri kona. Leswi Asahele a a kota ku tsutsuma ku fana ni mhala
a hlongorisa Abinere, a kongoma yena ntsena a nga tlheli.
Kutani Abinere a hundzuluka a languta endzhaku, a vutisa Asahele, a ku: Xana hi wena Asahele xana? Yena a hlamula a ku: Ina, hi mina!
Abinere a ku ka yena: Tshika ku hlongorisa mina, u hlongorisa un'wana wa majaha, u n'wi khoma, kutani u n'wi tekela leswi a nga na swona. Kambe Asahele a ala, a ya emahlweni ni ku hlongorisa Abinere.
Abinere a engeta a ku ka Asahele: Tshika ku ndzi hlongorisa, hikuva ndzi ta kala ndzi ku dlaya; kutani loko u file, mina ni makwenu Yowabu hi ta sala hi langutana hi mahlo wahi xana?
Kambe Asahele a ala ku tlhela; kutani Abinere a n'wi dlivela ndzhaku hi mphiselo wa tlhari ra yena; mphiselo wu n'wi tlhava khwiri wu ya huma hi le nhlaneni, kutani Asahele a wela kwalaho, a fa. Hinkwavo lava fikeke laha Asahele a feleke kona, va yima va nga ha hundzeli emahlweni.
Loko a ri Yowabu na Abixayi, va ya emahlweni ni ku hlongorisa Abinere. Loko dyambu ri lava ku pela, va fika exintshabyaneni xa Ama lexi nga kusuhi ni muti wa Giya, endleleni leyi kongomaka emananga ya Gibiyoni.
Vavanuna va ka Benjamini va hlengeletana ku ta seketela Abinere, va vumba ntlawa wun'we, va ya yima enhlohlorhini ya xintshabyana.
Kavaloko Abinere a huwelela Yowabu, a ku: Xana hi ta tshika rini ku tlhavana hi mafumu xana? Wa swi tiva swinene leswaku swilo leswi swi ta helela emahlomulweni. Hikwalaho ka yini u nga lerisi masocha ya wena sweswi leswaku va tshika ku hi hlongorisa, hina hi nga vamakwenu, xana?
Yowabu a hlamula a ku: Ndza hlambanya emahlweni ka Xikwembu lexi hanyaka, ndzi ri: Loko onge a wu nga pfukanga vavanuna lava hinkwavo hi marito ya wena, ingi mixo lowu va nga mi hlongorisanga n'wina vamakwerhu.
Kutani Yowabu a ba mhalamhala, vavanuna va yena hinkwavo va tshika ku hlongorisa Vaisraele, nyimpi ya kona yi herisa sweswo.
Kutani Abinere ni masocha ya yena va famba vusiku hinkwabyo va lulama ni nkova wa Yordani; kutani va pela nambu wa Yordani, va ya emahlweni va famba mixo hinkwawo, va kondza va fika eMahanayimi.
Loko a ri Yowabu, a vuya hi le ku hlongoriseni ka Abinere, kutani a hlengeleta mavuthu hinkwawo, a kuma leswaku, eka malandza ya Davhida, ku wile 19 ntsena enyimpini, loko ku nga hlayiwi Asahele.
Kasi malandza ya Davhida a ma dlayile vavanuna va Abinere va 360 va nyimba ya ka Benjamini.
Kutani Yowabu ni masocha ya yena va rhwala ntsumbu wa Asahele, va ya n'wi lahla emasirheni ya vatata wa yena eBetlehema; kutani va ya emahlweni na riendzo ra vona vusiku hinkwabyo, dyambu ri ya va xela va ri eHebroni.
Nyimpi ya lava yimaka ni ndyangu wa ka Sawulo ni lava yimaka ni ndyangu wa ka Davhida, yi ya emahlweni nkarhi wo leha; matimba ya va ka Davhida a ma ya ma engeteleka, kasi ya va ka Sawulo a ma ya ma hunguteka.
Vana va Davhida va majaha lava velekiweke eHebroni, hi lava: Lowa mativula i Aminoni, loyi Davhida a nga n'wi kuma na Ahinowama wo huma eYizriele.
Wa vumbirhi i Kileyabu, a nga n'wi kuma na Abigayele, loyi khale a a ri nkata Nabala wa le Karmele. Wa vunharhu i Abixalomu, loyi a n'wi kumeke na Maaka, N'wa-Talimayi hosi ya Gexuri.
Wa vumune i Adoniya, loyi a nga n'wi kuma na Hagiti. Wa vuntlhanu i Xefatiya, loyi a n'wi kumeke na Abitali.
Wa vu-6 i Yitereyamu, loyi a nga n'wi kuma na Egila xirhandzwa xa yena. Hi vona vana va Davhida va majaha lava velekiweke eHebroni.
Loko nyimpi exikarhi ka va ka Sawulo ni va ka Davhida yi ri karhi yi ya emahlweni, Abinere a tinyika matimba yo lawula ndyangu wa Sawulo.
A ku ri ni wansati loyi a va ku i Risipa, N'wa-Aya, un'wana wa vasati lavatsongo va Sawulo. Siku rin'wana, Ixi-Boxete a ku ka Abinere: Hikwalaho ka yini u gangisa Risipa nsati lontsongo wa tatana, xana?
Marito lawa ya Ixi-Boxete ma hlundzukisa Abinere ngopfu, kutani a ku ka yena: Xana ndzo va mbyana mina, ndzi nga ta tirhela tiko ra Yuda, xana? Namuntlha, ndza ha tirha hi ku tshembeka endyangwini wa tata wa wena Sawulo, ndzi tshembekile eka maxaka ya yena ni ka vanakulobye. A ndzi ku nyiketanga emavokweni ya Davhida wena Ixi-Boxete, kambe sweswi wa ndzi lumbeta hi timhaka ta vavasati!
Mina Abinere, ndza tiyisa hi ku hlambanya emahlweni ka HOSI Xikwembu, ndzi ri: Ndzi ta endlela Davhida leswi HOSI Xikwembu xi n'wi hlambanyeleke swona
ndzi ta tekela va ka Sawulo evuhosi, ndzi byi nyika Davhida, ndzi tiyisa ku fuma ka yena ehenhla ka Israele na Yuda, ku sukela eDani ku fikela eBerexeba!
Ixi-Boxete a nga kotanga ku hlamula Abinere, hikuva a a n'wi chava ngopfu.
Kutani Abinere a hatla a rhuma vanhu eka Davhida ni rito leri nge: Xana tiko ri fumiwa hi mani xana? Ndzi ri, endla xinakulobye na mina, kutani mina ndzi ta ku pfuna, ndzi kokela Vaisraele hinkwavo eka wena.
Davhida a hlamula a ku: Hiswona! Ndzi nga endla xinakulobye na wena, kambe mhaka yo sungula leyi ndzi lavaka leswaku u yi endla, u nga si vonana na mina, hi leyi: Tana na Mikala N'wa-Sawulo, siku u nga ta vonana na mina!
Kutani Davhida a rhumela rito eka Ixi-Boxete, n'wana Sawulo, leri nge: Ndzi nyike nsati wa mina Mikala, loyi ndzi n'wi lovoleke hi dzana ra minsuvu ya Vafilista!
Kavaloko Ixi-Boxete a rhumela vanhu, va ya teka Mikala evukatini bya yena le ka Palatiele n'wana Layixi.
Palatiele nuna wa yena a n'wi landza a ri karhi a rila ndlela hinkwayo, va ko va fika emutini wa Bahurimi. Kutani Abinere a n'wi tlherisa, a ku: Tlhela, u muka! Kutani Palatiele a tlhela.
Abinere a ya vonana ni vakulukumba va tiko ra Israele, a ku ka vona: I khale mi ri karhi mi navela leswaku Davhida a va hosi ya n'wina.
Kutani sweswi, tirhani, hikuva HOSI Xikwembu xi tshembisile Davhida, xi ku: ‘Ndzi ta tirha hi wena Davhida nandza wa mina, ku lamulela vanhu va mina va Israele emavokweni ya Vafilista na le mavokweni ya valala hinkwavo va vona.’
Abinere a tlhela a ya vulavula ni va ka Benjamini, kutani a ya eHebroni, a ya vikela Davhida hinkwaswo leswi vanhu hinkwavo va Israele ni va nyimba ya ka Benjamini va twananeke ku endla swona.
Loko Abinere a fika eHebroni ni vavanuna va 20, Davhida a va endlela xinkhubyana.
Kutani Abinere a ku ka Davhida: Ndzi ta ya ndzi ya kucetela Vaisraele hinkwavo, ndzi va vuyisa eka wena n'wini wanga; va ta endla xinakulobye na wena, kutani wena u ta fuma hinkwako laha u ku rhandzaka. Kutani Davhida a pfumelela Abinere ku tifambela hi ku rhula.
Endzhaku ka nkarhinyana, Yowabu ni malandza ya Davhida va vuya hi le ku hlaseleni, va ri ni swilo leswo tala leswi va swi phangheke. Kambe Abinere a a sukile eka Davhida eHebroni, hikuva Davhida a a n'wi pfumelele ku tifambela hi ku rhula.
Loko Yowabu a fika ni mavuthu ya yena hinkwawo, a byeriwa leswaku Abinere n'wana Nere a a tile eka hosi Davhida, ni leswaku Davhida ú n'wi tshikile a famba hi ku rhula.
Kutani Yowabu a ya eka hosi Davhida, a fika a ku ka yena: U endlile yini xana? Ndzi twa leswaku Abinere a a tile kwala ka wena; xana u n'wi tshikele yini a famba xana?
Wa swi tiva swinene leswaku Abinere n'wana Nere, a a tela ntsena ku ta ku kanganyisa, ni ku tiva lomu u famba-fambelaka kona, ni ku ta twa hinkwaswo leswi u swi endlaka.
Yowabu a suka eka Davhida, kutani a rhuma vanhu va landza Abinere va ya n'wi tlherisa exihlobyeni xa Sira, va vuya na yena. Kambe Davhida a nga tivanga nchumu hi mhaka leyi.
Kuteloko Abinere a fikile eHebroni, Yowabu a n'wi kokela etlhelo kusuhi ni nyangwa ya muti, wonge hi loko a lava ku vulavula na yena exihundleni, kutani a n'wi tlhava khwiri a fa. Yowabu a a rihisela swa ku dlawa ka Asahele makwavo.
Loko Davhida a twa mhaka leyi, a ku: Mina ni tiko ra mina, a hi na nandzu nikutsongo emahlweni ka HOSI Xikwembu, emhakeni ya ku dlawa ka Abinere n'wana Nere.
Nandzu lowu a wu ve ehenhla ka yena Yowabu ni va ka vona hinkwavo. Vanhu lava a va rhukaniwe. Exikarhi ka vona, ku nga pfumaleki ni siku ni rin'we lava nga ta va ni vuvabyi bya tingana kumbe bya nhlokonho; ku nga pfumaleki matoya, ni lava nga ta ya fela enyimpini, ni lava nga ta pfumala swakudya!
Yowabu na Abixayi va dlayile Abinere, va rihiseta swa ku dlawa ka makwavo wa vona Asahele enyimpini ya le Gibiyoni.
Kutani Davhida a lerisa Yowabu ni vanhu hinkwavo lava a a ri na vona, a ku: Handzulelani swiambalo swa n'wina, mi ambala leswo khwaxa, mi rila Abinere! Loko va ya eku lahleni, hosi Davhida a sala endzhaku ka lava rhwalaka vuhlaka bya mufi.
Loko va ri emasirheni le Hebroni, eku lahliweni ka Abinere, hosi Davhida a rila swinene, ni vanhu lavan'wana hinkwavo va rila.
Kutani vanhu hinkwavo va ya va ya khongotela Davhida leswaku a dya swakudya, dyambu ri nga si pela, kambe Davhida a hlambanya a ku: Ndza tiyisa emahlweni ka Xikwembu, ndzi ri: Ndzi nga ka ndzi nga dyi, hambi byi ri vuswa kumbe yini na yini, dyambu ri kondza ri pela!
Loko vanhu va vona maendlelo lawa, va tsaka, tanihileswi xin'wana ni xin'wana lexi endliwaka hi hosi Davhida, a xi va tsakisa.
Siku rero, vanhu hinkwavo va ka Davhida, ni Vaisraele hinkwavo, va swi vonile leswaku a ku nga ri ku rhandza ka hosi Davhida leswaku Abinere n'wana Nere a dlawa.
Kutani hosi Davhida a ku ka malandza ya yena: Xana a mi swi tivi leswaku munhu loyi a feke namuntlha, a a ri mufambisi ni nkulukumba etikweni ra Israele, xana?
Namuntlha ndzi titwa ndzi tsanile ngopfu, hambileswi ndzi hlawuriweke ku va hosi; vana lava va Seruya va ndzi tsandzile, kambe HOSI Xikwembu xi ta avanyisa lavo biha hi ku ya hi ku biha ka vona!
Loko Ixi-Boxete n'wana Sawulo a twa leswaku Abinere ú dlayiwile le Hebroni, a tsemeka nhlana, na vona Vaisraele hinkwavo va tshuka ngopfu.
Ixi-Boxete n'wana Sawulo a a ri ni vavanuna vambirhi lava fambisaka mintlawa ya yena ya vahlaseri. Un'wana a a ri Baana, un'wana a a ri Rekaba; a va ri vana va Rimoni, wa nyimba ya ka Benjamini emutini wa Beroto. (Muti lowu wa Beroto a wu tiviwa wu ri wa ka Benjamini
vaaki va Beroto i khale va rhurhile emutini lowu, va ya eGitayimi, laha ni sweswi va ha luveleke kona.)
Endyangwini wa ka Sawulo, a ku ri na Mefiboxete ntukulu wa yena, n'wana Yonatani; a a lamarile milenge a ha ri ni malembe ya ntlhanu; ú lamarile siku mahungu ya ku dlawa ka Sawulo na Yonatani ma fikeke ma ta hi le Yizriele. Wansati loyi a a hlayisa Mefiboxete, u n'wi tlakurile hi ku hatlisa, a tsutsuma na yena, kambe hi ku endlisa sweswo, a wisa n'wana, milenge ya yena yi tshoveka, kutani a lamarisa sweswo.
Siku rin'wana, Rekaba na Baana, vana va Rimoni lowa le Beroto, va suka va famba va ya fika emutini wa Ixi-Boxete ninhlekanhi dyambu ri ri karhi ri hisa; va n'wi kuma a etlele esangwini, a wisa mumu.
Va nghena endlwini, va endla wonge hi loko va lava ku teka mavele; kutani va tlhava Ixi-Boxete ekhwirini, va suka va tsutsuma.
(Loko Rekaba na Baana va nghena le ka Ixi-Boxete, va n'wi kumile a etlele esangwini, endlwini ya yena, kutani va n'wi tlhava a fa, va n'wi tsema nhloko.) Kavaloko va teka nhloko ya yena, va famba na yona vusiku hinkwabyo, va lulama ni nkova wa Yordani.
Va ya fika eka hosi Davhida eHebroni, va n'wi komba nhloko, va ku: Hi leyi nhloko ya Ixi-Boxete, n'wana wa nala wa wena Sawulo loyi a a lava ku ku dlaya. Kambe namuntlha, HOSI Xikwembu xi ku rihiserile eka Sawulo ni ka vana va yena, wena hosi n'wini wa hina.
Kambe Davhida a hlamula Rekaba ni makwavo Baana, vana va Rimoni lowa le Beroto, a ku: Ndza hlambanya emahlweni ka HOSI Xikwembu lexi hanyaka, lexi xi ndzi kutsuleke emakhombyeni ya tinxaka-xaka, ndzi ri
Murhumiwa loyi a nga ta eSikilaga, a ta ndzi vikela ta ku lova ka Sawulo, a a ehleketa leswaku mahungu ya yena i manene. Kambe mina ndzi n'wi khomile, ndzi n'wi dlaya kwale Sikilaga. Hi yona hakelo leyi a yi kumeke, ya ‘mahungu lamanene’ ya yena!
Kutani ke, xana vanhu lavo biha lava va dlayeke munhu la nga riki na nandzu, a etlele esangwini endlwini ya yena, a va nga kumi hakelo yo tika ku tlula yeleyo xana? Hikokwalaho swa ndzi boha ku rihiseta rifu ra yena hi ku mi susa emisaveni sweswi na n'wina!
Kutani Davhida a lerisa van'wana va majaha ya yena ku ya dlaya vana va Rimoni. Va endlisa sweswo, kutani va va tsema mavoko ni milenge, va ya hayeka mintsumbu ya vona etlhelweni ra tiva le Hebroni. Loko yi ri nhloko ya Ixi-Boxete, va yi lahla esirheni ra Abinere, kwale Hebroni.
Vanhu va tinyimba hinkwato ta Israele va ya eka Davhida eHebroni, va fika va ku ka yena: Vona, hina na wena hi nyama yin'we ni ngati yin'we.
Khale loko Sawulo a ha ri hosi ya hina, hi wena u fambiseke mavuthu ya Israele enyimpini; naswona HOSI Xikwembu xi ku tshembisile xi ku: ‘Hi wena loyi u nga ta va murisi ni mufambisi wa tiko ra mina ra Israele.’
Kutani vakulukumba hinkwavo va Israele va hlengeletana entsindza eHebroni, kutani hosi Davhida a endla ntwanano na vona kwale Hebroni, emahlweni ka HOSI Xikwembu. Kavaloko va n'wi veka ku va hosi ya Israele hi ku n'wi chela mafurha enhlokweni.
Davhida a a ri ni malembe ya 30 loko a sungula ku fuma, kutani a fuma malembe ya 40.
A fuma Yuda malembe ya 7 ni tin'hweti ta 6, a ri eHebroni, kutani a fuma Yuda na Israele malembe ya 33, a ri eYerusalema.
Kutani hosi Davhida ni masocha ya yena va hloma matlhari va ya eYerusalema ku ya hlasela Vayebusi, vaaki va muti wa Yerusalema. Vayebusi va ku ka Davhida: Laha kona, u nga ka u nga ngheni, hikuva hambi va ri lavo-fe-mahlo ni lava swilema va ta ku sivela! Vanhu lava a va ehleketa leswaku Davhida a nge ngheni emutini wa vona ni siku ni rin'we.
Hambiswiritano, Davhida ú swi kotile ku teka khokholo ra Siyoni, kutani sweswi ri vuriwa Muti-wa-Davhida.
Hi siku rero, Davhida a byela masocha ya yena a ku: Loyi a lavaka ku hlasela Vayebusi, a a nghene laha ku nga boxiwa ndlela ya mati, a ya lwa ni vanhu lavaya va ‘swilema ni lavo-fe-mahlo’, lava va ndzi vengaka ngopfu, mina Davhida! (Hikokwalaho ku sunguriwile xivuriso lexi nge: Lavo-fe-mahlo ni lava swilema va nga ka va nga ngheni endlwini ya HOSI Xikwembu.)
Kutani Davhida a tshama ekhokholweni, a ri thya vito ra Muti-wa-Davhida. Kutani a aka muti matlhelo hinkwawo hi le ndzeni, ku sukela laha va nge hi le Milo.
Matimba ya Davhida a ma ya ma engeteleka, hikuva HOSI Xikwembu xa matimba hinkwawo a xi ri na yena.
Hiramu hosi ya le Tiri a rhumela vayimeri va yena eka Davhida, a n'wi rhumela ni timhandze ta murhi wa kedari, ni vatirhi lava tivaka ku vatla timhandze ni maribye, va ya akela Davhida eyindlu ha swona.
Kutani Davhida a swi vona leswaku hakunene HOSI Xikwembu xi tiyisile vuhosi bya yena ehenhla ka Vaisraele, ni leswaku xi kurisile mfumo wa yena, hikwalaho ka vona Vaisraele vanhu va xona.
Loko Davhida a rhurhile eHebroni, a fika a teka vasati van'wana, lavakulu ni lavatsongo, le Yerusalema, kutani a veleka vana van'wana va xinuna ni va xisati.
Vana va Davhida lava velekiweke eYerusalema hi lava: Xamuwa, na Xobabu, na Natani, na Solomoni
na Yibehari, na Elixuwa, na Nefege, na Yafiya
na Elixama, na Eliyada, na Elifale.
Loko Vafilista va twa leswaku Davhida ú cheriwile mafurha enhlokweni leswaku a va hosi ya Israele, va huma nyimpi hinkwavo, va famba va n'wi hlota. Kambe Davhida a twa mhaka leyi, kutani a rhelela a ya tumbela ekhokholweni.
Vafilista a va fikile, va tata nkova wa Refayimi.
Kutani Davhida a vutisa timhaka eka HOSI Xikwembu, a ku: Loko ndzo huma ndzi ya lwa ni Vafilista, xana u ta va nyiketa emavokweni ya mina xana? HOSI Xikwembu xi hlamula xi ku: Yana, hikuva ndzi ta va nyiketa emavokweni ya wena.
Hiloko Davhida a huma a ya lwa na vona eBaala-Perasimi, a va hlulela kona, kutani a ku: HOSI Xikwembu xi fayile valala emahlweni ka mina, xi va hangalasa tanihi ndhambi ya mati! Hikokwalaho, ndhawu yeleyo yi thyiwe vito ra Baala-Perasimi (hileswaku: N'wini-wa-ku-faya).
Vafilista va tsutsuma va siya swikwembu swa vona leswi vatliweke kwale Baala-Perasimi, kutani Davhida ni masocha ya yena va swi teka va famba na swona.
Vafilista va tlhela va vuya, va tata nkova wa Refayimi.
Hiloko Davhida a engeta a vutisa timhaka eka HOSI Xikwembu, kambe xi hlamula xi ku: U nga va kongomi kunene, keketlela u ya ta hi le ndzhaku ka vona, ku langutana ni mirhi leyi vuriwaka ya ‘mabaka’.
Kutani loko u twa mpfumawulo wo fana ni swigingi swa vanhu ehenhla ka mirhi ya ‘mabaka’, tilulamise, hikuva mina HOSI ndzi ta va ndzi ku rhangele emahlweni ku ya hlasela mavuthu ya Vafilista.
Davhida a endla hilaha HOSI Xikwembu xi n'wi leriseke hakona, kutani a hlula Vafilista ku sukela eGeba ku ya fika eGezere.
Davhida a tlhela a hlengeleta tinhenha hinkwato ta Israele, leti a ti ringana 30 000.
Kutani a suka a famba ni vavanuna lava hinkwavo ku ya teka Areka ya Xikwembu emutini wa Baale-Yuda, va vuya na yona. Hi yona Areka leyi thyiweke vito ra HOSI ya matimba hinkwawo, Xikwembu lexi tshamaka xiluvelweni ehenhla ka tikerubu.
Va tlakula Areka va huma na yona endlwini ya Abinadaba leyi akiweke exitsungeni, va yi veka ehenhla ka golonyi leyintshwa. Vana va Abinadaba Uza na Ahiyo va fambisa golonyi ya kona
leyi rhwalaka Areka ya Xikwembu, kutani Ahiyo a rhanga emahlweni ka Areka.
Davhida ni Vaisraele hinkwavo va cina hi ku tsaka emahlweni ka HOSI Xikwembu, va ri karhi va chaya swichaya-chayani swa tinxaka-xaka leswi vatliweke hi murhi wa kipresi, va chaya ni switende, ni tiharipa, ni swingomana, va bohile ni marhonge, va bananisa ni swiphambatana swa nsimbhi.
Loko va fika exivuyeni xa Nakono, tihavi ti khuguka ti lava ku wisa Areka ya Xikwembu, kutani Uza a hatla a yi khoma.
Kan'we-kan'we HOSI Xikwembu xi hlundzukela Uza, xi n'wi ba hikwalaho ka mitlotlotlo ya yena, a fela kwalaho, etlhelo ka Areka.
Davhida a khunguvanyeka ngopfu loko a vona hilaha HOSI Xikwembu xi hlundzukeleke Uza hakona, xi n'wi ba. Ndhawu ya kona ni namuntlha ya ha vuriwa Perese-Uza (hileswaku: Ku-hlundzukeriwa-ka-Uza).
Kutani, hi siku rero, Davhida a khomiwa hi ku chava, a chava HOSI Xikwembu, a ku: Xana swa fanela leswaku Areka ya Hosi Xikwembu yi amukeriwa laha ka mina xana?
Leswi Davhida a a nga ha swi tsakeli ku vuyisa Areka ya HOSI Xikwembu emutini wa yena, a yi hambukisa a ya yi veka emutini wa Obede-Edomu wa Mugiti.
Areka ya HOSI yi tshama eka Obede-Edomu wa Mugiti tin'hweti tinharhu. Kutani HOSI Xikwembu xi katekisa Obede-Edomu ni va ndyangu wa yena hinkwavo.
Loko Davhida a twa leswaku HOSI Xikwembu xi katekisile ndyangu wa Obede-Edomu ni swilo swa yena hinkwaswo, hikwalaho ka Areka ya xona, a ya yi teka emutini wa Obede-Edomu, a vuya na yona ekaya ka yena hi ku tsaka lokukulu.
Loko varhwali va Areka va fambile magoza ya 6, Davhida a tlhava nkuzi ni rhole leri nonisiweke a endla gandzelo ha swona
kutani a dzunisa HOSI Xikwembu hi ku cina hi matimba ya yena hinkwawo, a ambele nceka wa ntsembyani lowu vuriwaka efodi.
Davhida ni Vaisraele hinkwavo a va ba minkulungwana, va chaya ni tinanga, loko va ri karhi va ta ni Areka ya HOSI.
Loko Areka ya HOSI yi nghena emutini wa Davhida, Mikala N'wa-Sawulo a hlometela hi le fasitereni, a vona hosi Davhida ehansi a ri karhi a dzunisa HOSI Xikwembu, hi ku tlula-tlula ni ku cina, kutani a n'wi sola hi mbilu.
Va fika ni Areka ya HOSI, va yi tikirheta endhawini ya yona, entsongeni lowu Davhida a a wu dzimele ku yi veka kona, kutani Davhida a humesela HOSI Xikwembu magandzelo lama hisiwaka ni ya xinakulobye.
Loko a hetile ku humesa magandzelo lawa, a kombelela tiko hinkwaro eminkateko ya HOSI ya matimba hinkwawo.
Kutani a phamela ntshungu hinkwawo wa Vaisraele, va ri vavanuna ni vavasati, un'wana ni un'wana a kuma xinkwa, a tsemeriwa nyama, a kuma ni ximbhundzwa xa mihandzu ya vhinya leyi omisiweke. Kutani va hangalaka hinkwavo va ya emakaya.
Davhida na yena a muka a ya pfuxelana ni va ndyangu wa yena. Kutani Mikala N'wa-Sawulo a n'wi gega a ku: Hayi, wena hosi ya Israele, namuntlha u kurisile ngopfu vito ra wena hi ku hluvula u ku tháá, emahlweni ka vanhwanyana lava tirhelaka mahlonga ya wena, wonge hi loko u pfumala dzanu!
Kambe Davhida a hlamula Mikala a ku: Ndzi endlile sweswo ku dzunisa HOSI Xikwembu, hikuva xi ndzi hlawurile ni ku ndzi veka ku va mufambisi wa Israele tiko ra xona; kambe xi tshikile tata wa wena ni ndyangu wa ka n'wina hinkwawo! Ndzi nga ka ndzi nga tshiki ku cina hi ku tsaka, ndzi dzunisa HOSI Xikwembu.
Ndza ha ta titsongahata ku tlula sweswo, ndzi tivona ndzi nga ri nchumu, kambe eka vanhwana lava u va vulaka, ndzi ta va la xiximekaka swinene!
Kutani Mikala N'wa-Sawulo a nga vanga na n'wana, ku kondza a fa.
HOSI Davhida a a tshamisekile swinene emutini wa yena; naswona HOSI Xikwembu a xi n'wi wisisile matlhelo hinkwawo, a nga karhatiwi hi valala va yena.
Kutani Davhida a byela muprofeta Natani, a ku: Vona, sweswi mina ndzi tshama endlwini yo akiwa hi timhandze to saseka ta kedari, kasi Areka ya HOSI yona yo va entsongeni!
Muprofeta Natani a hlamula hosi Davhida, a ku: Famba, u ya endla hinkwaswo leswi mbilu ya wena yi lavaka swona, hikuva HOSI Xikwembu xi na wena.
Kambe hi vusiku byebyo rito ra HOSI Xikwembu ri ta eka muprofeta Natani, ri ku
Famba u ya byela nandza wa mina Davhida leswaku mina HOSI ndzi ri: ‘Xana u lava ku ndzi akela yindlu leyi ndzi nga ta tshama eka yona, xana?
Mina HOSI a ndzi si tshama endlwini, ku sukela enkarhini lowu ndzi humeseke Vaisraele etikweni ra Egipta, ku fikela namuntlha; ndzi rhendzelekile na vona hinkwako ndzi ri karhi ndzi tshama entsongeni.
Hinkwako lomu ndzi famba-fambeke kona ni Vaisraele hinkwavo, a ndzi vutisanga ni un'we wa vafambisi lava a ndzi va vekile ku risa tiko ra Israele, leswaku va endlela yini ku ka va nga ndzi akelanga yindlu ya kedari!’
HOSI Xikwembu xi engeta xi ku ka Natani: Sweswi u ta byela nandza wa mina Davhida leswaku mina HOSI ya matimba hinkwawo ndzi ri: ‘Ndzi ku hlawurile, ndzi ku susa eku riseni, u tshika ku landzelelana ni tinyimpfu, leswaku u ta va mufambisi wa vanhu va mina va Israele.
Hinkwako lomu u yeke kona, ndzi vile na wena; ndzi herisile valala va wena matlhelo hinkwawo. Kutani sweswi, ndzi ta kurisa vito ra wena, ndzi ku endla un'wana wa vanhu lava dumeke emisaveni.
Ndzi ta lavela vanhu va mina va Israele evutshamo, laha ndzi nga ta va simeka kona, leswaku va tshama endhawini leyi yi nga ya vona ya xiviri. Kona a va nga karhatiwi hi munhu, naswona a va nga ha hlaseriwi kambe hi vanhu va nsele, lava a va hamba va va xanisa
ku sukela eminkarhini ya vaavanyisi lava a ndzi va vekile ku lamulela vanhu va mina va Israele. Wena Davhida, ndzi ta ku nyika ku rhula, ndzi ku biyelela eka valala va wena hinkwavo. Tlhandlakambirhi, mina HOSI ndza ku tshembisa leswaku ndzi ta ku nyika vatukulu.
Loko masiku ya wena ya ku hanya ma ta va ma herile, ni loko u ta va u tietlelele ni vakokwa wa wena, ndzi ta hlawula endyangwini wa wena munhu loyi a nga ta va wa ngati ya wena, ndzi tiyisa vuhosi bya yena.
Hi yena loyi a nga ta ndzi akela yindlu yo dzunisa vito ra mina, kutani ndzi ta tiyisa mfumo wa yena hilaha ku nga heriki.
Mina ndzi ta va tatana eka yena, yena a va n'wana eka mina. Loko a tshuka a endlile leswi humeke endleleni, ndzi ta n'wi xupula, tanihi mutswari la tshinyaka n'wana wa yena.
Kambe a ndzi nga tshiki ku n'wi rhandza; a ndzi nga n'wi susi ku fana ni leswi ndzi suseke Sawulo ndzi veka wena evuhosini.
‘Naswona, ndyangu wa wena ni vuhosi bya wena swi ta tiya hilaha ku nga heriki emahlweni ka mina, kutani vatukulu va wena va ta fuma hilaha ku nga heriki.’
Kutani Natani a ya, a ya hlayela Davhida marito lawa hinkwawo, hilaha a hlavuteriweke wona hakona.
Kutani hosi Davhida a ya nghena entsongeni wa HOSI Xikwembu, a tshama ehansi, a khongela a ku: We HOSI N'wini wanga, a ndzi munhu wa nchumu, naswona ndyangu wa mina a wu tivikani; kambe u ndzi fikisile eka xiyimo lexi ndzi nga ka xona sweswi!
Hambiswiritano, we HOSI N'wini wanga, mhaka leyi u yi vonile yi ri leyitsongo; u tlhela u ndzi hlamusela ta vatukulu va mina nandza wa wena, va minkarhi leyi taka, kutani leswi i dyondzo eka vanhu van'wana.
Xana mina Davhida ndzi nga vula yini swin'wana emahlweni ka wena xana? We HOSI N'wini wanga, hi wena la ndzi tivaka, mina nandza wa wena.
U endlile swilo hinkwaswo leswi swo hlamarisa, leswaku xitshembiso xa wena xi hetiseka; naswona, u swi endlile hi ku rhandza ka wena, u ri karhi u ndzi tivisa swona, mina nandza wa wena.
Hikokwalaho, u nkulukumba, wena HOSI N'wini wanga, naswona ku hava la fanaka na wena; ehandle ka wena, ku hava Xikwembu xin'wana, hikuva hinkwaswo leswi hi swi tweke swi seketela mhaka leyi.
Xana rixaka rin'wana ri kona emisaveni leri fanaka ni vanhu va wena va Israele xana? Rixaka leri ra Israele, u yile u ya ri kutsula wena Xikwembu, leswaku ri va ra wena, u tidzunisa ha rona. U ri endlele swilo leswikulu, leswi chavisaka; u hlongorile valala emahlweni ka rona, ri nga rixaka leri u ri kutsuleke etikweni ra Egipta, emavokweni ya vamatiko ni swikwembu swa vona.
U simekile vanhu va Israele leswaku va va vanhu va wena hilaha ku nga heriki, we HOSI Xikwembu, kutani u vile Xikwembu xa vona.
Sweswi, we HOSI Xikwembu, tiyisa hilaha ku nga heriki leswi u swi tshembiseke ehenhla ka mina nandza wa wena, ni le henhla ka vatukulu va mina; endla hilaha u vuleke hakona
kutani vito ra wena ri ta twala hilaha ku nga heriki; vanhu va ta ku: ‘HOSI ya matimba hinkwawo, i Xikwembu xa Israele!’ Naswona rixaka ra mina Davhida nandza wa wena ri ta tiyisiwa emahlweni ka wena.
We HOSI ya matimba hinkwawo, Xikwembu xa Israele, ndzi kumile matimba ya ku fikisa xikhongelo lexi xa mina eka wena, hikuva u ndzi hlavuterile makungu ya wena, mina nandza wa wena, u ku: ‘Ndzi ta ku akela yindlu!’
Wena HOSI N'wini wanga, hi wena Xikwembu u ri wexe, marito ya wena ma tshembekile; naswona, hi wena la endleke switshembiso leswo saseka leswi, u endlela mina nandza wa wena.
Sweswi ke, ndzi kombela leswaku u katekisa rixaka ra mina nandza wa wena, ri ya emahlweni ri ku dzunisa hilaha ku nga heriki, hikuva wena HOSI N'wini wanga, u ndzi tshembisile sweswo, kutani minkateko leyi humaka eka wena yi ta va ehenhla ka vatukulu va mina hilaha ku nga heriki!
Endzhaku ka timhaka teto, Davhida a tlhela a lwa ni Vafilista a va hlula, a heta matimba ya mfumo wa vona.
Davhida a hlula ni mavuthu ya Vamowabu; a xaxameta lava khomiweke, a va pavalarisa ehansi, kutani a va pima hi ngoti, ku huma mintlawa minharhu; hiloko a yisa mintlawa mimbirhi eku dlaweni, kambe a tsetselela hinkwavo lava a va ri entlaweni wa vunharhu. Ku sukela siku rero, Vamowabu va va ehansi ka mfumo wa Davhida, va humesa ndzuvo va n'wi luva.
Davhida a hlula na Hadadi-Ezere n'wana Rehobo hosi ya le Soba, loyi a a ringeta ku pfuxa mfumo wa yena ematlhelweni ya nambu wa Yufrata.
A khoma vagadi va tihanci ta Hadadi-Ezere va 1 700, a khoma ni ntlawa wa masocha ya 20 000 lawa a ma famba hi milenge; naswona Davhida a lerisa leswaku tihanci hinkwato ta makalichi ti lamatiwa hi ku tsemiwa minsiha ya milenge, a siya leti ringanaka ku koka makalichi ya dzana ntsena.
Loko Vasiriya va le Damaska va ya phalala Hadadi-Ezere hosi ya le Soba, Davhida a lwa na vona, a dlaya vavanuna va 22 000.
Kutani Davhida a veka mintlawa ya varindzi leswaku va rindza Vasiriya va le Damaska; kwalaho Vasiriya va va ehansi ka mfumo wa Davhida, va humesa ndzuvo va n'wi luva. HOSI Xikwembu a xi nyika Davhida ntamu wa ku hlula valala va yena, hinkwako lomu a a famba a ya lwa kona.
Davhida a teka switlhangu swa nsuku leswi a swi tirhisiwa hi tinhenha ta Hadadi-Ezere, a ya na swona eYerusalema.
Hosi Davhida a phangha ni koporo leyo tala ngopfu emitini ya Beta na Berotayi, leyi a yi ri ehansi ka Hadadi-Ezere.
Loko Toyi hosi ya le Hamata a twa leswaku Davhida ú hlurile mavuthu hinkwawo ya Hadadi-Ezere
a rhumela n'wana wa yena Yoramu eka hosi Davhida, ku ya n'wi pfuxela ni ku n'wi nkhensa, leswi a hluleke Hadadi-Ezere enyimpini. (Toyi na Hadadi-Ezere a va tshamela ku lwa.) Yoramu a famba a tamele tinyiko ta silivhere, ni ta nsuku, ni ta koporo.
Davhida a teka tinyiko leti, a ti veka hi tlhelo leswaku ti ta tirhiseriwa HOSI Xikwembu, swin'we ni swilo swin'wana swa silivhere ni swa nsuku leswi humaka ematikweni hinkwawo lawa a ma hluleke.
Swilo leswi a swi huma eka Vaedomu, ni Vamowabu, ni Vaamoni, ni Vafilista, ni Vaamaleke, ku katsa ni leswi a swi phangheke eka Hadadi-Ezere n'wana Rehobo hosi ya le Soba.
Davhida a sungula ku duma ngopfu. Loko a vuya hi le ku hlaseleni ka Vasiriya, [a hlasela ni Vaedomu] eka Nkova-wa-Munyu, a dlaya vanhu va 18 000
kutani a veka mintlawa ya varindzi ematlhelweni hinkwawo ya tiko ra Edomu. Hi mukhuva wolowo Vaedomu hinkwavo va va ehansi ka mfumo wa Davhida. HOSI Xikwembu a xi nyika Davhida ntamu wa ku hlula valala va yena hinkwako lomu a a ya kona.
Davhida a fuma tiko hinkwaro ra Israele. A a fambisa vanhu va yena hinkwavo hi moya wo lulama, a nga yi hi nghohe.
Muhlayisi wa makanelwa a a ri Yoxafati n'wana Ahiludi.
Matsalani a a ri Seraya.
Vana va Davhida a va ri van'wana va vaprista.
Siku rin'wana, Davhida a ku: Xana ú kona munhu wa rixaka ra Sawulo loyi a ha hanyaka xana? Ndzi lava ku n'wi komba tintswalo, hikwalaho ka Yonatani.
A ku ri ni nandza un'wana endyangwini wa Sawulo; vito ra yena a va ku i Siba; kutani va ya n'wi tivisa leswaku wa laveka entsinda. Loko a fika, Hosi Davhida a ku ka yena: Hi wena Siba xana? Yena a hlamula a ku: Ina, hi mina; ndzi nandza wa wena hosi.
Kutani hosi yi ku ka yena: Xana a ku salanga na un'we wa ndyangu wa ka Sawulo, loyi ndzi nga n'wi kombaka tintswalo leti Xikwembu xi ti lavaka, xana? Siba a hlamula hosi a ku: Ú kona, i Mefiboxete n'wana Yonatani, kambe ú lamarile milenge.
Hosi yi ku ka yena: Ú kwihi xana? Siba a hlamula a ku: Ú tshama na Makiri n'wana Amiele, emutini wa Lo-Debara.
Kutani hosi Davhida a rhuma vanhu va ya eka Makiri n'wana Amiele, emutini wa Lo-Debara, va ya teka Mefiboxete va vuya na yena.
Loko Mefiboxete n'wana Yonatani wa Sawulo a fika emahlweni ka Davhida, a korhama mombo wa yena wu ko wu khumba ehansi, kutani a nkhinsamela Davhida. Kutani Davhida a ku: Xewani Mefiboxete! Yena a hlamula a ku: Ina, hosi! Ndzi nandza wa wena!
Kutani Davhida a ku ka yena: U nga chavi, hikuva ndzi lava ku ku komba tintswalo hikwalaho ka tata wa wena Yonatani: Ndzi ta ku tlherisela masimu hinkwawo ya kokwa wa wena Sawulo; tlhandlakambirhi, u ta dya na mina laha ntsindza masiku hinkwawo.
Mefiboxete a tlhela a nkhinsama, a ku: Xana ndzo va yini, leswi u tikarhatelaka mbyana leyi feke yo fana na mina, xana?
Kutani hosi yi vitana Siba nandza wa Sawulo, yi ku: Hinkwaswo leswi a swi ri swa n'wini wa wena Sawulo, ni swa maxaka ya yena hinkwawo, ndzi swi nyika Mefiboxete ntukulu wa yena.
Kutani wena Siba, ni vana va wena, ni malandza ya wena, mi ta n'wi rimela masimu. Leswi u nga ta swi tshovela, u ta swi yisa eka ndyangu wa n'wini wa wena Sawulo, leswaku va ta dya swona. Loko a ri Mefiboxete, yena ú ta dya na mina laha ntsindza masiku hinkwawo. Siba loyi a a ri ni vana va 15 ni malandza ya 20.
Siba a hlamula a ku: Mina nandza wa wena, ndzi ta endla hinkwaswo leswi wena hosi n'wini wanga u ndzi lerisaka swona. Ku sukela kwalaho, Mefiboxete a a hamba a ya dya ni hosi entsindza, a langutiwa tanihi loko a ri un'wana wa vana va hosi.
Mefiboxete a a ri ni n'wana wa mufana, vito ra yena a va ku i Mika. Hinkwavo lava a va tshama emutini wa Siba va va malandza ya Mefiboxete.
Mefiboxete a a tshama eYerusalema, a dya na hosi entsindza masiku hinkwawo. A a lamarile milenge hinkwayo.
Endzhaku ka nkarhinyana, Nahaxi hosi ya Vaamoni a fa, kutani n'wana wa yena Hanunu a sala a fuma.
Kutani Davhida a ku: Ndzi ta va nakulobye wo tshembeka eka Hanunu n'wana Nahaxi, hilaha tata wa yena a nga va munhu wo tshembeka eka mina. Kavaloko Davhida a rhuma malandza ya yena eka Hanunu ku ya n'wi chavelela eku feni ka tata wa yena. Loko varhumiwa va Davhida va fika etikweni ra Vaamoni
vakulukumba va tiko va byela Hanunu n'wini wa vona va ku: U nga tshuki u anakanya leswaku Davhida ú xixima tata wa wena, hi ku rhumela vachaveleri lava! Vanhu lava i tinhlori leti Davhida a ti rhumeke ku ta xiyaxiya muti wa wena, va ta kota ku ta, va ta wu herisa.
Kavaloko Hanunu a khoma varhumiwa va Davhida, a va byewula malebvu ya tlhelo rin'we ntsena, a tsema ni swiambalo swa vona hi le xisutini, va sala va nga ambalanga nchumu ku ya ehansi, kutani a va hlongola.
Loko Davhida a byeriwa timhaka leti, a rhuma vanhu va ya hlanganisa vavanuna lava, hikuva a va ri ni tingana letikulu. Kutani hosi yi va lerisa yi ku: Tshamani eYeriko ku kondza malebvu ya n'wina ma hluka; hi kona mi nga ta vuya haleno kaya.
Vaamoni va swi vona leswaku va vangile rivengo lerikulu exikarhi ka vona na Davhida; kutani va rhuma vanhu va ya rhamba masocha ya Vasiriya va le Beta-Rehobo ni ya va le Soba, ku huma masocha ya 20 000 lama fambaka hi milenge; va rhamba ni vavanuna va hosi ya le Maaka va 1 000, ni vavanuna va 12 000 va le Tobo.
Loko Davhida a twa sweswo, a rhuma Yowabu ni mavuthu hinkwawo ya tinhenha ku ya eku lweni.
Vaamoni va huma emutini wa vona, va ya xaxamela emahlweni ka nyangwa va hlomile matlhari. Loko va ri Vasiriya va le Soba na va le Rehobo, swin'we ni vavanuna va Tobo na Maaka, a va yimile hi tlhelo ra vona, erivaleni.
Loko Yowabu a vona leswaku nyimpi yi ta hi le mahlweni ni le ndzhaku, a hlawula majaha lama tiyeke exikarhi ka Vaisraele hinkwavo, a ma xaxameta leswaku ma ta lwa ni Vasiriya.
Kutani masocha laman'wana, a ma veka ehansi ka makwavo Abixayi, a ma xaxameta leswaku ma ta lwa ni Vaamoni.
Kutani Yowabu a ku ka Abixayi: Loko Vasiriya va ndzi tsandza, u ta u ta ndzi pfuna; na mina loko Vaamoni va ku tsandza, ndzi ta ta ndzi ta ku pfuna.
Hikokwalaho, tiya swinene! A hi tikombeni leswaku hi vavanuna, hi lwela tiko ra hina ni miti ya Xikwembu xa hina. HOSI Xikwembu a xi endle ku rhandza ka xona!
Kutani Yowabu ni masocha ya yena va tshinela kusuhi ni Vasiriya ku lwa na vona, kambe vona va n'wi tsutsuma.
Loko Vaamoni va vona leswaku Vasiriya va tsutsumile, na vona va tsutsuma Abixayi, va ya nghena emutini wa vona. Hiloko Yowabu a tshika ku lwa ni Vaamoni, a tlhelela eYerusalema.
Loko Vasiriya va vona leswaku va hluriwile hi Vaisraele, va hlengeletana endhawini yin'we hinkwavo.
Kutani Hadadi-Ezere a rhuma vanhu va ya rhamba Vasiriya lava akeke entsungeni wa nambu wa Yufrata, leswaku va huma va ta pfuna. Vasiriya lava va fika emutini wa Helama, va rhangeriwile hi Xobaki, ndhunankulu ya mavuthu ya Hadadi-Ezere.
Loko Davhida a tivisiwile timhaka leti, a hlengeleta Vaisraele hinkwavo; va pela nambu wa Yordani, va ya fika eHelama. Vasiriya va yimeka, kutani va sungula ku lwa na Davhida.
Kambe va hatla va tsutsuma va chava Vaisraele. Hiloko Davhida a dlaya vakhandziyi va makalichi ya Vasiriya ya 700, ni vagadi va tihanci va 40 000, a tlhava na Xobaki, ndhunankulu ya mavuthu ya Vasiriya, kutani Xobaki a fela kwalaho.
Loko tihosi hinkwato leti a ti seketela Hadadi-Ezere ti vona leswaku ti hluriwile hi Vaisraele, ti kombela ku va ni xinakulobye na vona, kutani ti va ehansi ka mfumo wa vona. Ku sukela siku rero, Vasiriya a va ha pfunanga Vaamoni, ni siku ni rin'we.
Hi nguva ya ximun'wana, wu nga nkarhi lowu tihosi ti toloveleke ku huma nyimpi ha wona, Davhida a rhuma Yowabu ni tindhuna ta yena, ni masocha hinkwawo ya Israele ku ya hlasela Vaamoni, va rhendzela Rhaba ntsindza wa kona. Davhida yena a a sele eYerusalema.
Siku rin'wana loko dyambu ri ya eku peleni, Davhida a pfuka eku wiseni, kutani a ya, a ya bela hi moya elwangwini ra yindlu ya le ntsindza. Kuteloko a ri kwale, a vona wansati a ri eku hlambeni. Wansati loyi a a sasekile swinene.
Kutani Davhida a rhuma munhu ku ya vutisisa leswaku wansati luya i mani; kutani va n'wi tivisa leswaku i Batixeba N'wa-Eliyama, nkata Uriya wa Muhiti.
Hiloko Davhida a rhuma vanhu va ya n'wi vitana; loko a fikile entsindza, Davhida a etlela na yena. Enkarhini wolowo, Batixeba a a ha ku heta ku tibasisa ka yena ka n'hweti. Endzhaku ka sweswo, Batixeba a tlhelela endyangwini wa yena.
Batixeba a tika, kutani a rhumela rito eka Davhida, leri nge: Timhaka ti yime hi ndlela yin'wana!
Kutani Davhida a rhumela rito eka Yowabu, a ku: Byela Uriya lowa Muhiti leswaku a ta haleno ka mina. Yowabu a endlisa sweswo.
Loko Uriya a fika, Davhida a n'wi vutisa ta ku pfuka ka Yowabu ni masocha, ni ta leswi nyimpi yi fambisaka xiswona.
Kutani Davhida a byela Uriya a ku: Rhelela u ya emutini wa wena, u ya hlamba milenge u wisa. Uriya a huma endlwini ya hosi; kutani hosi yi sala yi rhumela Uriya enyiko.
Kambe Uriya a nga rhelelanga a ya kaya; ú etlele enyangweni ya le ntsindza, a ri ni varindzi hinkwavo va Davhida n'wini wa yena.
Loko Davhida a twa leswaku Uriya a nga rhelelanga a ya emutini wa yena, a n'wi vitana a ku: Wa ha ku vuya hi le riendzweni lero leha; hikwalaho ka yini u nga rhelelanga u ya emutini wa wena xana?
Kutani Uriya a hlamula Davhida a ku: Areka ya HOSI Xikwembu, ni vanhu va Israele na Yuda, va tshama emintsongeni; n'wini wa mina Yowabu swin'we ni malandza ya wena n'wini wanga, va govile erivaleni. Xana mina ndzi nga muka, ndzi ya dya ni ku nwa, ni ku etlela ni nsati wa mina, xana? Ndza hlambanya emahlweni ka wena, ndzi ri: Ndzi nge pfuki ndzi endlile mhaka yo fana ni leyi!
Kutani Davhida a ku: Hiswona! U nga ha xwa kwala namuntlha; mundzuku hi kona ndzi nga ta ku tlherisela enyimpini. Uriya a xwa eYerusalema siku rero, ni leri tlhandlamaka.
Hi siku ra kona, Davhida a rhamba Uriya ku ya dya ni ku nwa entsindza, a endlela ku n'wi pyopyisa. Kambe hambiswiritano, madyambu ya kona, Uriya a ya andlala sangu ra yena enyangweni, a etlela, a ri ni malandza ya Davhida. A nga rhelelanga a ya emutini wa yena.
Loko ri xa, Davhida a tsalela Yowabu epapila, a nyika Uriya leswaku a famba na rona.
Epapileni leri, Davhida a a tsarile marito lawa: Rhangisani Uriya emahlweni, mi n'wi veka laha nyimpi yi hisaka kona, kutani mi tlhentlhela endzhaku mi n'wi siya a ri yexe, leswaku va ta n'wi tlhava, a fa.
Loko Yowabu a ri karhi a rhendzela muti wa Vaamoni, a veka Uriya laha a a tiva leswaku ku ta va ku yimile tinhenha ta Vaamoni.
Vavanuna va muti va huma, va ya lwa ni masocha ya Yowabu; exikarhi ka Vaisraele, ku dlawa van'wana va malandza ya Davhida; na yena Uriya lowa Muhiti a dlayiwa.
Kutani Yowabu a rhuma munhu ku ya eka Davhida, a ya n'wi tivisa hinkwaswo leswi humeleleke enyimpini.
A lerisa murhumiwa loyi, a ku: Loko u hetile ku vikela hosi marungulo hinkwawo ya nyimpi
hosi yi nga tshuka yi hlundzuka, yi ku ka wena: ‘A mi endlela yini ku ya lwa na vona kusuhi ni muti xana? Xana a mi nga swi tivi leswaku va ta mi copa hi miseve, va ri erirhangwini, xana?
Xana a mi tivi leswaku Abimeleke n'wana Yerubexete ú dlayiwile hi mani, xana? Ú dlayiwile eTebese hi wansati loyi a n'wi hoxeke hi ribye ra ku sila hi le henhla ka rirhangu. A mi endlela yini ku ya fika ekusuhi ni rirhangu xana?’ Loko hosi yi tshuka yi vutisa sweswo, hlamula u ku: ‘Nandza wa wena Uriya lowa Muhiti na yena ú file.’
Kavaloko murhumiwa a suka a famba, a ya fika entsindza, kutani a vika hinkwaswo leswi Yowabu a n'wi rhumeke ku ya tivisa hosi Davhida swona.
Murhumiwa a ku ka Davhida: Vanhu lava va Amoni a va sungula ku hi hlula; a va humile emutini ku ta lwa na hina erivaleni, kambe hi dodombene na vona hi kondza hi ya va fikisa enyangweni ya muti.
Kutani masocha lama lwaka hi mavurha ni miseve ma hi copa hi le henhla ka rirhangu, hina malandza ya wena, ma dlaya van'wana exikarhi ka malandza ya wena hosi; nandza wa wena Uriya lowa Muhiti na yena va dlele.
Hiloko Davhida a ku ka murhumiwa: Byela Yowabu leswaku mhaka leyi yi nga tshuki yi n'wi karhata. Fumu a ri hlawuli, namuntlha ri tlhava loyi, mundzuku ri tlhava luya ... Byela Yowabu leswaku a tiya, a hlasela muti a wu hirimuxa. U ta n'wi tiyisa hi ndlela yoleyo.
Loko Batixeba a twa leswaku nuna wa yena Uriya ú dlayiwile, a rila nkosi.
Nkosi wa kona wu lo na hela, Davhida a rhuma vanhu ku ya hlomisa Batixeba, a ta va nsati wa yena; kutani Batixeba a velekela Davhida n'wana wa mufana. Mhaka leyi Davhida a yi endleke, a yi bihile emahlweni ka HOSI Xikwembu.
Kutani HOSI Xikwembu xi rhumela Natani eka Davhida, a fika a ku ka hosi: Mhaka hi leyi: Emutini wun'wana a ku ri ni vavanuna vambirhi; un'wana a a fumile, un'wana a a ri xisiwana.
Lowa xifumi a a ri ni tihomu ni tinyimpfu leto tala ngopfu.
Kasi lowa xisiwana yena a a nga ri na nchumu, handle ka xinyimpfana xin'we ntsena, lexi a a tixavele xona. A a xi hlayisa, xi kulela ekaya ka yena swin'we ni vana va yena, a xi phamela swakudyanyana swa yena, a xi nwisa ni mati hi ndzheko wa yena, a xi vukarha exifuveni xa yena. Xinyimpfana lexi a a xi languta ku fana ni n'wana wa yena wa xisati.
Siku rin'wana, lowa xifumi a fikeriwa hi n'wendzi, kutani a nga lavi ku ya pambula nyimpfu kumbe homu eka swifuwo swa yena, leswaku a ta tlhavela n'wendzi wa yena; kambe a ya a ya teka xinyimpfana xa lowa xisiwana, a tlhavela n'wendzi loyi!
Kavaloko Davhida a hlundzuka swinene hikwalaho ka munhu wa kona, a ku ka Natani: Munhu la endleke mhaka yo tano, ú faneriwa hi ku fa!
Naswona ú ta humesa swinyimpfana swa mune ku siva lexiya, hikuva ú endlile hi tihanyi, a nga kombi tintswalo.
Kutani Natani a ku ka Davhida: Munhu wa kona, hi wena! Sweswi ke, HOSI Xikwembu xa Israele xi vurisa sweswo xi ri: ‘Hi mina ndzi ku vekeke ku va hosi ya Israele; naswona hi mina ndzi ku poniseke emavokweni ya Sawulo.
Ndzi ku nyikile muti wa n'wini wa wena, ndzi lata vasati va yena exifuveni xa wena; ndzi ku endlile hosi ya Israele na Yuda. Loko sweswo a swi nga ringananga, a ndzi ta engeta ndzi ku nyika swin'wana swo tala.
Xana u solela yini rito ra mina HOSI, u endla leswo biha emahlweni ka mina, xana? U dlayisile Uriya lowa Muhiti hi fumu ra Vaamoni enyimpini, leswaku u ta teka nsati wa yena a va nsati wa wena.
Hikokwalaho, va ndyangu wa wena va ta dlayiwa hi fumu minkarhi hinkwayo, hikuva u ndzi sorile hi ku teka nsati wa Uriya lowa Muhiti, u n'wi endla nsati wa wena.’
HOSI Xikwembu xi engeta xi vurisa sweswo xi ri: ‘Yingisa! Ndzi ta ku vangela leswo biha, leswi u nga ta endleriwa hi va ndyangu wa wena. Ndzi ta teka vasati va wena u ri karhi u langutile, ndzi va nyika munhu un'wana, la nga ta etlela na vona erivaleni, dyambu xi lo hósì!
U endlile xidyoho lexi exihundleni, kambe mina, mhaka leyi ndzi yi vulaka, ndzi ta yi endla erivaleni, emahlweni ka Vaisraele hinkwavo!’
Kavaloko Davhida a ku ka Natani: Ndzi dyohele HOSI Xikwembu. Natani a ku ka Davhida: HOSI Xikwembu xona xa ku rivalela; u nga ka u nga fi.
Hambiswiritano, leswi mintirho ya wena yi sandziseke HOSI Xikwembu, n'wana wa wena wa mufana loyi a ha ku velekiwaka, ú ta fa hakunene!
Kutani Davhida a khongela hi matimba eka HOSI Xikwembu leswaku xi tsetselela n'wana; a titsona swakudya, a ya nghena endlwini, a etlela ehansi vusiku hinkwabyo.
Vakulukumba va le ntsindza va ya eka yena, va n'wi khongotela leswaku a pfuka, kambe yena a nga pfumeli, a ala ni ku dya na vona swakudya.
Loko ku hundzile masiku ya 7, n'wana a fa. Malandza ya Davhida ma chava ku ya n'wi tivisa leswaku n'wana ú lovile, hikuva a va ku: Leswi hi ringeteke ku vulavula na yena n'wana a ha hanya, kambe a nga hi yingisi, sweswi xana hi nga n'wi tivisisa ku yini leswaku n'wana ú lovile, xana? Kumbe hi to na n'wi byela, o tiendla swin'wana swo vavisa!
Kuteloko Davhida a vona malandza ya yena ma ri karhi ma hleva-hleva, a swi vona leswaku n'wana a nga va a lovile; kutani a va vutisa a ku: Xana n'wana ú lo timeka xana? Vona va hlamula va ku: Ina, ú timekile.
Hiloko Davhida a suka a yima, a ya hlamba, a tola ni mafurha, a ambala swin'wana, kutani a ya nghena endlwini ya HOSI Xikwembu, a nkhinsama a khongela. Loko a tlhelela entsindza, a kombela swakudya; va n'wi phamela, a dya.
Kutani malandza ya yena ma n'wi vutisa, ma ku: Mhaka leyi u yi endlaka, a hi yi twisisi, hikuva loko n'wana a ha hanya, a wu nga dyi, a wu rila, hikwalaho ka ku vabya ka yena. Kambe sweswi, leswi n'wana a loveke, wa pfuka, u dya swakudya!
Davhida a hlamula a ku: Loko n'wana a ha hanya, a ndzi titsona swakudya, ndzi rila, hikuva a ndzi ku: ‘Kumbexana, HOSI Xikwembu xi nga ndzi twela vusiwana, leswaku n'wana a hanya.’
Kambe sweswi, ú lovile! Ndzi nga ha titsonela yini swakudya ke? Xana ndzi nga ha kota ku tlhela ndzi n'wi vuyisa xana? Hi mina ndzi faneleke ku ya laha a nga kona, yena a nga ka a nga ha vuyi.
Davhida a chavelela nsati wa yena Batixeba; kutani a ya nghena endlwini ya yena, a etlela na yena. Batixeba a veleka n'wana wa mufana, kutani Davhida a n'wi thya vito ra Solomoni. N'wana loyi a a rhandziwa swinene hi HOSI Xikwembu
kutani xi tivisa Davhida mhaka leyi hi nomo wa muprofeta Natani. Kutani Davhida a thya n'wana evito ra vumbirhi, a ku i Yedidiya (hileswaku: Murhandziwa-wa-HOSI), hikuva HOSI Xikwembu a xi rhandza n'wana loyi.
Enkarhini wolowo, Yowabu a hlasela muti wa Rhaba, ntsinda wa Vaamoni, a teka muganga wa le vuhosini.
Hiloko a rhumela vanhu eka Davhida ni rito leri nge: Ndzi hlaserile muti wa Rhaba, ndzi teka ni muganga wa le kusuhi ni mati
kutani sweswi, hlengeleta mavuthu lama saleke, u ta, u ta gova kusuhi ni muti lowu, leswaku u ta wu teka hi wexe. Loko swi nga ri tano, ndzi ta wu teka mina, ndzi wu thya vito ra mina.
Kutani Davhida a hlengeleta mavuthu hinkwawo, a kongoma emutini wa Rhaba, a ya wu hlasela, a wu teka.
Davhida a teka ni harhi ya nsuku enhlokweni ya Milikomo, xikwembu xa Vaamoni xo vatliwa; harhi leyi a yi tika ku tlulanyana 40 kg; a yi ri ni ribye ra nkoka, leri Davhida a ri tekeke, a ri vekela eharhini ya yena. Davhida a phangha ni swilo swo tala emutini wa kona, a ya na swona ekaya.
Tlhandlakambirhi, Davhida a khoma vaaki va muti wolowo, a va sindzisa ku tirha hi tisahu, ni swikomu, ni swihloka; a tlhela a va rhuma va ya tirha laha switina swi hiseriwaka kona. Davhida a endla swo fana ni sweswo emitini hinkwayo ya Vaamoni. Endzhaku ka swona, Davhida ni masocha hinkwawo va tlhelela eYerusalema.
Abixalomu n'wana Davhida a a ri ni makwavo wa xisati wo saseka ngopfu, loyi a va ku i Tamari. Aminoni mativula ya Davhida a a n'wi rhandza.
Mhaka leyi ya ku rhandza Tamari yi n'wi karhata swinene, yi n'wi vabyisa. Tamari a a nga si tivana ni wanuna, kutani Aminoni a a swi vona leswaku swi ta n'wi nonon'hwela ngopfu ku endla nchumu eka yena.
Kambe Aminoni a a ri ni nakulobye, loyi a va ku i Yonadabu, n'wana Ximeya makwavo wa Davhida. Yonadabu loyi a a tlharihele tlhelo
kutani a vutisa Aminoni, a ku: Wena n'wana wa hosi, hikwalaho ka yini u ngo tshama u hlunamile masiku hinkwawo xana? Xana a wu swi lavi ku ndzi byela ke? Aminoni a ku: Ndzi rhandza Tamari, makwavo wa makwerhu Abixalomu!
Yonadabu a n'wi hlamula a ku: Hiswona, yana u ya tilata esangwini ra wena, u endla onge wa vabya; loko tata wa wena a ta a ta ku pfuxela, u ku ka yena: ‘Ndzi kombela leswaku makwerhu Tamari a ndzi tela ni swakudya; a a te a ta swi swekela kwala ka mina, ndzi ri karhi ndzi swi vona, kutani a ndzi nyika hi voko ra yena, ndzi dya.’
Hiloko Aminoni a ya tilata, a endla onge wa vabya; loko hosi Davhida a ya n'wi pfuxela, Aminoni a ku ka yena: Ndzi kombela leswaku makwerhu Tamari a ta haleno, a ta ndzi swekela vuswanyana, kutani a ndzi nyika hi voko ra yena, ndzi dya.
Kutani Davhida a rhumela rito eka Tamari laha a a ri kona, leri nge: Yana endlwini ya makwenu Aminoni, u ya n'wi swekela swakudya.
Kavaloko Tamari a ya endlwini ya makwavo Aminoni, a n'wi kuma a etlele esangwini. Kutani a teka mapa, a endla mbila, a chela embiteni, a sweka, Aminoni a ri karhi a swi vona.
Kutani a phula mbita, a phama leswaku Aminoni a ta dya, kambe yena a ala ku dya, a ku ka Tamari: Lerisa hinkwavo lava nga laha ndlwini leswaku va huma. Kutani va huma hinkwavo.
Aminoni a ku ka Tamari: Tana ni swakudya kwalaha ndzi nga kona, u ndzi nyika swona hi voko ra wena, ndzi dya. Tamari a teka vuswa lebyi a byi swekeke, a ya na byona eka makwavo Aminoni
a swi veka kusuhi na yena leswaku a ta dya. Kambe Aminoni a n'wi khoma, a ku ka yena: Tana makwerhu, etlela na mina!
Tamari a n'wi hlamula a ku: E-e, u nga ndzi pfinyeleti makwerhu! Maendlele lawa ma yila swinene etikweni ra Israele; u nga tshuki u endla mhaka ya vuphukuphuku byo tano!
Xana ndzi ta ya tumbela kwihi ni tingana ta mina xana? Hambi a ri wena, u ta hundzuka xiphukuphuku lexikulu etikweni ra Israele. Ndza ku kombela hi matimba leswaku u vulavula ni hosi; a ndzi tshembi leswaku a nga ala leswaku u ndzi teka.
Kambe Aminoni a ala ku n'wi yingisa, kutani leswi a a n'wi tlula hi matimba, a n'wi pfinya, a etlela na yena.
Kutani Aminoni a sungula ku venga Tamari hi rivengo lero chavisa swinene; rivengo ra kona a ri tlula rirhandzu leri a a n'wi rhandza ha rona khale. Kutani Aminoni a byela Tamari a ku: Suka, u famba!
Kambe Tamari a hlamula a ku: E-e, makwerhu. Xidyoho lexi xo ndzi hlongola, xi bihile ku tlula xidyoho lexin'wana lexi u ndzi endleleke xona! Aminoni a ala ku n'wi yingisa
kutani Aminoni a vitana jaha leri ri n'wi tirhelaka, a ri lerisa a ku: Koka wansati loyi, u n'wi humesela ehandle leswaku a suka laha ndzi nga kona, kutani u goga rivanti.
Kutani nandza wa Aminoni a humesela Tamari ehandle, a tlhela a goga ni rivanti. Tamari a a ambarile xiambalo xo leha lexi a xi ri ni mavoko, hikuva vana va tihosi loko va nga si tekiwa a va ambarisa sweswo.
Kutani Tamari a tichela nkuma enhlokweni, a handzulela xiambalo lexo leha lexi a a xi ambarile, a tlhandleka mavoko enhlokweni, a muka a ri karhi a rila swinene.
Abixalomu makwavo a n'wi vutisa a ku: Xana Aminoni makwenu ú lo ku endla nsele xana? Tshika ku ba huwa makwerhu, hikuva munhu loyi i makwenu. Wena u nga ha tikarhateli swona. Kutani Tamari a tshama eka makwavo Abixalomu, a ri ni xivundza lexikulu.
Timhaka leti hinkwato ti hlundzukisa ngopfu hosi Davhida, loko a ti twa, [kambe a a nga lavi ku vavisa Aminoni mbilu, hikuva a a n'wi rhandza hileswi a a ri n'wana wa yena wa mativula].
Abixalomu yena a a venga Aminoni swinene, ni ku n'wi hlamula a a nga ha n'wi hlamuli, hi mhaka ya leswi a a pfinyeletile Tamari makwavo.
Siku rin'wana, endzhaku ka malembe mambirhi, Abixalomu a va ni nkhuvo wo tsemeta voya bya tinyimpfu ta yena eBaala-Hazoro, kusuhi ni muti wa Efrayimi; kutani a rhamba vamakwavo hinkwavo, vana va hosi Davhida.
Abixalomu a ya eka hosi Davhida a fika a ku: Vona we hosi, mina nandza wa wena ndzi ni nkhuvo wo tsemeta voya bya tinyimpfu; kutani ndza ku rhamba wena hosi ni malandza ya wena, leswaku mi famba na mina nandza wa wena.
Hosi yi hlamula yi ku: E-e, n'wananga, hi nga ka hi nga yi hinkwerhu, hikuva hi ta va hi ku tikisela ngopfu. Abixalomu a phikelela, kambe hosi Davhida a ala ku ya, kutani a n'wi byela leswaku a a fambe hi ku rhula.
Abixalomu a ku: Leswi wena u tsandzekaka, ndzi kombela leswaku makwerhu Aminoni a famba na hina. Hosi yi n'wi hlamula yi ku: Xana mi n'wi lavela yini Aminoni leswaku a famba na n'wina xana?
[Abixalomu a endla nkhuvo lowukulu lowu fanaka ni wa tihosi.]
Kutani a lerisa malandza ya yena, a ku: Mi xiya loko Aminoni a pyopyiwile hi vhinyo, kutani loko ndzi ku ka n'wina: ‘Tlhavani Aminoni!’, mi n'wi dlaya. Mi nga chavi, hikuva hi mina ndzi mi lerisaka. Kanyani timbilu, mi komba vunhenha bya n'wina.
Malandza ya Abixalomu ma dlaya Aminoni hilaha Abixalomu a ma leriseke hakona. Kutani vana lavan'wana va hosi va gada timeyila ta vona hinkwavo, va suka va tsutsuma.
Loko va ha ri endleleni, Davhida a twa mahungu-ndlela lama nge: Abixalomu ú dlayile vana va hosi hinkwavo, ni un'we a nga salanga.
Kutani hosi Davhida a suka a yima, a handzulela swiambalo swa yena, kutani a pavalala ehansi; malandza ya yena a ma yimile kusuhi na yena, ma ambarile swiambalo leswi handzuleriweke.
Kutani Yonadabu n'wana Ximeya makwavo wa Davhida a byela Davhida a ku: We hosi, u nga tshuki u ehleketa leswaku va dlayile majaha ya wena hinkwawo; loyi a nga dlawa i Aminoni ntsena, hikuva Abixalomu a a n'wi pikile ku sukela siku leri Aminoni a pfinyeleteke Tamari makwavo.
We hosi n'wini wanga, u nga kali u yingisa mahungu-ndlela lama vulaka leswaku vana va wena hinkwavo wa dlayiwile, hikuva a hi ntiyiso; loyi a dlayiweke i Aminoni ntsena.
Loko a ri Abixalomu, yena a a balekile. Nandza loyi a a ri eku rindzeni, a tlakusa mahlo, kutani a vona vanhu lavo tala lava a va ta hi ndlela ya Horonayimi, va rhelela hi le tlhelo ka ntshava. [Kutani murindzi a ya tivisa hosi, a ku: Ndzi vona vanhu va taka hi ndlela ya Horonayimi, va rhelela hi le tlhelo ka ntshava.]
Kutani Yonadabu a ku ka hosi: Languta, vana va wena hosi va karhi va vuya, hilaha mina nandza wa wena ndzi vuleke hakona.
Loko Yonadabu a ha ku heta ku vulavula, vana va hosi va fika, va tlhava mukhosi. Kavaloko hosi Davhida, ni malandza ya yena hinkwavo, na vona va tlhaveka va rila hi xiviti lexikulu.
Loko Abixalomu a balekile, ú chavele eka Talimayi n'wana Amihudi hosi ya le Gexuri, kutani Davhida a sala a rila n'wana wa yena Aminoni nkarhi wo leha.
Abixalomu ú tshamile malembe manharhu eGexuri, laha a a balekele kona.
Hosi Davhida a a navela ku phahlelana mariyeta na Abixalomu, hikuva a a rhelerisile mbilu ya yena, emhakeni ya ku fa ka Aminoni.
Yowabu n'wana Seruya a swi vona leswaku mbilu ya hosi Davhida yi le ka Abixalomu minkarhi hinkwayo.
Kutani Yowabu a rhuma munhu emutini wa Tekowa ku ya n'wi lavela wansati wo tlhariha; loko wansati a fikile, Yowabu a ku ka yena: We manana, endla onge u le ku rileni ka nkosi; u ambala swa xirilo, u nga ha toli ni mafurha, u endla onge i masiku u ri karhi u rila nkosi wa kona.
Kutani u ya eka hosi, u fika u vula leswi ndzi nga ta ku byela swona. Kutani Yowabu a n'wi byela marito ya kona.
Kutani wansati lowa le Tekowa a ya vulavula na hosi, a fika a korhama mombo wa yena wu ko wu khumba misava, a nkhinsamela hosi, a ku ka yona: Ndzi pfune, we hosi!
Hosi yi ku ka yena: U karhatiwa hi yini xana? Wansati a hlamula a ku: Khombo ra mina hileswaku ndzi feriwile hi nuna.
Kutani mina nandza wa wena a ndzi ri ni vana vambirhi va xinuna; siku rin'wana, va holova emasin'wini, ku ri hava wo va lamula, kutani un'wana a ba makwavo, a n'wi dlaya.
Sweswi ke, va le vukatini bya mina hinkwavo va lwa na mina, va ri: ‘Hi nyikete loyi a dlayeke makwavo, hi ya n'wi dlaya na yena, hikuva ú herisile vutomi bya makwavo!’ Hi ndlela leyi, va lava ku dlaya mudyandzhaka, va tima xisana lexi ndzi nga sala na xona, va nga ndzi siyeli n'wana la nga ta kota ku yisa emahlweni xivongo xa nuna wa mina, laha misaveni.
Hiloko hosi yi ku ka wansati: Hiswona, muka! Mina ndzi ta sala ndzi vona mhaka ya wena.
Wansati lowa le Tekowa a hlamula hosi a ku: Wena hosi n'wini wanga, nandzu wo sirhelela mudlayi a wu ve ehenhla ka mina ni le henhla ka maxaka ya mina; wena hosi ni va mfumo wa wena, a mi na nandzu emhakeni leyi.
Hosi yi ku: Loko munhu o tshuka a ku vulavulela swin'wana, n'wi tise haleno ka mina; a nge he pfuki a ku karhatile, ni siku ni rin'we.
Kutani wansati a ku: Ndzi kombela leswaku wena hosi u khongela HOSI Xikwembu xa wena: A xi endle leswaku loyi a fanelaka ku rihisela ku dlawa ka n'wana wa mina, a tshika ku halata ngati, a nga herisi vutomi bya n'wana wa mina loyi a nga sala. Davhida a hlamula a ku: Hiswona, ndza hlambanya emahlweni ka HOSI Xikwembu lexi hanyaka, ndzi ri: N'wana wa wena a nga ka a nga lahlekeriwi hi nsisi ni wun'we enhlokweni ya yena!
Kutani wansati a ku: Mina nandza wa wena, ndza ha kombela ku vula swin'wana eka wena, hosi n'wini wanga. Davhida a hlamula a ku: Hi swona, vulavula!
Kutani wansati a ku: Hikwalaho ka yini u hoxela tiko ra HOSI Xikwembu hi ku endla makungu yo fana ni lawa, xana? We hosi, loko u avanyisa mhaka hi ndlela leyi, wo tiavanyisa hi wexe, hikuva a wu lavi ku vuyisa munhu wa wena loyi u n'wi hlongoleke.
Mati loko ma halakile ma halakile, a ma ha oleriwi; na hina vanhu hi fana na wona, hi ta fa hinkwerhu. Xikwembu a xi vuyisi lava feke, kambe a xi tshiki ku endla makungu yo vuyisa munhu wa xona loyi a nga lo hlongoriwa kunene.
Sweswi ke, we hosi n'wini wanga, ndzi tile ku ta ku byela mhaka leyi, hikuva vanhu va ndzi chavisile; kutani, hi mbilu, mina nandza wa wena a ndzi ku: ‘Loko ndzo ya ndzi ya vulavula ni hosi, kumbe yi nga amukela xikombelo xa mina nandza wa yona
hosi yi ta ndzi yingisa, yi ndzi lamulela emavokweni ya munhu loyi a lavaka ku herisa vutomi bya mina ni bya n'wana wa mina, a hi susa laha tikweni leri ri nga ndzhaka ya Xikwembu.’
Naswona, mina nandza wa wena a ndzi ku: ‘Marito ya hosi n'wini wa mina ma ta ndzi rhulisa mbilu!’ hikuva wena hosi n'wini wanga, u fana ni ntsumi ya Xikwembu, u kota ku hlawula leswinene eka leswo biha. HOSI Xikwembu xa wena a xi ve na wena!
Kutani hosi Davhida a ku ka wansati: Eka leswi ndzi nga ta ku vutisa swona, u nga ndzi fihleli nchumu. Wansati a hlamula a ku: Ndzi vutise, we hosi n'wini wanga.
Hosi Davhida a vutisa wansati, a ku: Xana a hi Yowabu loyi a ku kuceteleke etimhakeni hinkwato leti, xana? Wansati a hlamula a ku: Ndza hlambanya emahlweni ka wena, we hosi n'wini wanga, ndzi ri: A ku na loyi a nga kanetaka mhaka leyi u yi vulaka, we hosi n'wini wanga, hikuva i ntiyiso. Kunene hi yena nandza wa wena Yowabu loyi a ndzi rhwexeke ntirho lowu, a ndzi byela ni marito hinkwawo lawa a ndzi fanele ku ma vula, mina nandza wa wena.
Yowabu nandza wa wena ú lukile mano lawa ku hundzuluxa xiyimo xa timhaka; kambe wena n'wini wanga, u ni vutlhari lebyi fanaka ni bya ntsumi ya Xikwembu: U tiva swilo hinkwaswo leswi humelelaka laha misaveni.
Hosi Davhida a byela Yowabu, a ku: Hiswona, ndza pfumela leswi u swi lavaka: Yana, u ya teka jaha ra mina Abixalomu, u vuya na rona.
Kutani Yowabu a korhama, mombo wa yena wu ko wu khumba ehansi, a nkhinsamela hosi Davhida, a n'wi navelela minkateko, a ku: Namuntlha we hosi n'wini wanga, ndza swi vona mina nandza wa wena leswaku wa ndzi tsakela, hikuva u amukerile xikombelo xa mina.
Kutani Yowabu a suka a kongoma eGexuri, a ya teka Abixalomu, a vuya na yena eYerusalema.
Kambe hosi Davhida a ku: Abixalomu a a tshame emutini wa yena etlhelo, a nga ti haleno ka mina! Kutani Abixalomu a titshamela emutini wa yena etlhelo, a nga yi laha ku tshamaka hosi Davhida.
Etikweni hinkwaro ra Israele, a ku ri hava loyi a a dumile ku fana na Abixalomu, hi ku saseka ka yena; a a nga ri na xivati emirini wa yena hinkwawo.
Eku heleni ka lembe rin'wana ni rin'wana, Abixalomu a a byewula nhloko, hikuva misisi ya yena a yi n'wi tika; loko a yi byewurile, a yi tika ku tlula 2 kg, hi mpimo wa xikalu xa le ntsindza.
Abixalomu a a ri ni vana vanharhu va majaha, na un'we wa nhwanyana loyi a va ku i Tamari; nhwanyana loyi a a sasekile swinene.
Abixalomu ú tshamile malembe mambirhi eYerusalema, a nga yi laha hosi a yi tshama kona.
Siku rin'wana a rhuma munhu ku ya vitana Yowabu, leswaku a ta n'wi rhuma eka hosi Davhida, kambe Yowabu a ala ku ya eka Abixalomu. Abixalomu a rhuma munhu ra vumbirhi ku ya n'wi vitana, kambe Yowabu a ala ku ya.
Kavaloko Abixalomu a ku ka malandza ya yena: Ma yi vona nsimu ya Yowabu leyi vandzakaneke ni ya mina, leyi a byaleke maxalana eka yona; yanani mi ya ma hisa! Kutani malandza ya Abixalomu ma hisa nsimu ya kona.
Hiloko Yowabu a suka a ya emutini wa Abixalomu, a ku ka yena: Xana malandza ya wena ma hisele yini nsimu ya mina, xana?
Abixalomu a hlamula Yowabu, a ku: Ndzi ku vitanile leswaku u ta haleno, hikuva a ndzi lava ku ku rhuma, u ya eka hosi, ni xivutiso lexi nge: ‘Xana i ncini lexi ndzi nga vuyela xona hi le Gexuri xana? Xana a swi nga ta antswa loko ni sweswi ndza ha ri kwale, xana?’ Sweswi ke, we Yowabu, ndzi lava ku ya vonana ni hosi; loko ndzi ri ni nandzu, a a ndzi dlaye!
Hiloko Yowabu a ya eka hosi Davhida, a ya n'wi tivisa mhaka leyi. Kutani Davhida a vitana Abixalomu. Abixalomu a ya entsindza, a fika a nkhinsamela hosi, mombo wa yena wu ko wu khumba misava. Kutani hosi yi ntswontswa Abixalomu.
Endzhaku ka sweswo, Abixalomu a tilavela kalichi ra nyimpi ni tihanci, a lava ni vavanuna va 50 lava nga ta hamba va tsutsuma emahlweni ka yena.
A a tala ku hubuta, a ya yima endleleni, kusuhi ni nyangwa ya le ntsindza; kutani munhu un'wana ni un'wana la taka ehosini, a tisa mhaka leyi fanelaka ku avanyisiwa ehubyeni, Abixalomu a a n'wi vitana, a n'wi vutisa a ku: Xana u huma emutini wihi xana? Loko munhu wa kona a hlamula a ku: Mina nandza wa wena ndzi wa nyimba yo karhi ya Israele,
Abixalomu a a ku ka yena: Languta, mhaka ya wena ya twala, yi le rivaleni; kambe exikarhi ka vavulavuri va timhaka ehosini, a wu nga kumi na un'we loyi a nga ta ku yingisa!
Abixalomu a engeta a ku: Mawaku loko ndzi nga vekiwa ku va muavanyisi etikweni! Munhu un'wana ni un'wana loyi a nga ni mhaka kumbe swivilelo a a ta ta eka mina, ndzi n'wi avanyisela swona.
Kutani, loko munhu wa kona a tshinela kusuhi na yena a lava ku n'wi nkhinsamela, Abixalomu a a n'wi khoma hi voko, a n'wi vukarha, kutani a n'wi ntswontswa.
Abixalomu a a hamba a endlisa sweswo eka Vaisraele hinkwavo lava a va ta ehosini va tisa timhaka ti ta avanyisiwa. Hi ndlela leyi, Abixalomu a koka timbilu ta vanhu va Israele.
Loko ku hundzile mune wa malembe, Abixalomu a kombela eka hosi Davhida a ku: Ndzi pfumelele ku ya eHebroni, ndzi ya hetisa leswi ndzi hlambanyeleke HOSI Xikwembu leswaku ndzi ta swi endla
Mina nandza wa wena, ndzi tibohile hi ku hlambanya, loko ndza ha ri le Gexuri etikweni ra Siriya, ndzi ku: ‘Loko HOSI Xikwembu xi nga ndzi vuyisela eYerusalema hakunene, ndzi ta xi humesela magandzelo.’
Hosi Davhida a ku: Hiswona, famba hi ku rhula. Kutani Abixalomu a longa, a ya eHebroni.
Kutani Abixalomu a rhuma vanhu, va famba va byela vanhu va tinyimba hinkwato ta Israele exihundleni, va ku: Loko mi twa mpfumawulo wa mhalamhala, huwelelani mi ku: ‘Abixalomu wa fuma le Hebroni!’
Abixalomu a a rhambile vavanuna va 200 eYerusalema, a famba na vona. Vavanuna lava va famba muhulahula, va nga tivi ni lexi va yelaka xona.
Loko Abixalomu a ri karhi a humesa magandzelo, a rhuma vanhu va ya emutini wa Gilo, va ya vitana Ahitofele, loyi a a ri un'wana wa vatsundzuxi va hosi Davhida. Ahitofele a a tshama emutini wolowo. Makungu ya ku vanga vuhosi a ma ya emahlweni swinene, kutani ntlawa wa lava seketelaka Abixalomu a wu ya wu kula.
Kutani munhu un'wana a ya eka Davhida ni mahungu lama nge: Vanhu va Israele va yima na Abixalomu.
Kutani Davhida a byela malandza ya yena hinkwawo lawa a a ri na wona eYerusalema, a ku: A hi hatliseni hi baleka, loko hi lava ku pona Abixalomu. Humani hi ku hatlisa, hikuva Abixalomu a nga tshuka a hi kuma, a ta hi komba maxangu, a dlayetela vaaki va muti.
Malandza ya hosi Davhida ma hlamula ma ku: Hina malandza ya wena, hi tiyimisele ku endla xin'wana ni xin'wana lexi wena hosi n'wini wa hina u xi hlawulaka.
Kutani hosi Davhida a huma entsindza, a ri karhi a landziwa hi va ndyangu wa yena hinkwawo, a siya khume ra vasati va yena lavatsongo, leswaku va ta sala va hlayisa tindlu.
Loko hosi Davhida a huma emutini vanhu hinkwavo va n'wi landza, kutani loko va fika kusuhi ni yindlu leyo hetelela, va yima.
Malandza hinkwawo ya hosi Davhida ma hundza hi le mahlweni ka yena; na vona Vakereti ni Vapeleti hinkwavo, ni Vagiti hinkwavo va 600 lava a va n'wi landzile va huma eGati, va longoloka va hundza hi le mahlweni ka hosi Davhida.
Hosi Davhida a vutisa Itayi wa Mugiti, a ku: Hikwalaho ka yini na wena u famba na hina xana? Tlhela u ya tshama ni hosi leyintshwa; hikuva wena u muluveri, u balekile etikweni ra ka n'wina.
Naswona wa ha ku fika tolo kunene, kutani a swi fanelanga leswaku ndzi ku tsendzelekisa, hikuva ndzi ya lomu ni ku ku tiva ndzi nga ku tiviki; hikokwalaho, tlhela, wena ni varikwenu. Mawaku loko HOSI Xikwembu xi nga ku komba tintswalo, ni ku tshembeka ka xona!
Kambe Itayi a hlamula a ku: Ndza hlambanya emahlweni ka HOSI Xikwembu lexi hanyaka, ni le mahlweni ka wena hosi n'wini wanga, ndzi ri: Hinkwako lomu wena hosi n'wini wanga u nga ta ya kona, laha ku nga ni ku tsaka ni laha ku nga ni ku fa, mina nandza wa wena ndzi ta va kona.
Kutani hosi Davhida a ku ka Itayi: Hiswona, hundza u famba. Kutani Itayi lowa Mugiti a hundza ni vavanuna hinkwavo lava a a ri na vona, ku katsa ni mindyangu ya vona.
Vaaki hinkwavo va tiko va rila swinene, loko va vona masocha hinkwawo ma ri karhi ma hundza. Hosi Davhida na yena a pela xinkobyana xa Kedroni kutani masocha ma hundza hinkwawo ma kongoma emananga.
Muprista Sadoki na yena a hundza, a ri ni Valevhi, lava rhwalaka Areka ya Ntwanano wa Xikwembu, kutani va yi veka ehansi; Abiyatara a humesa gandzelo, ku kondza loko vanhu hinkwavo va helele ku huma emutini.
Kutani hosi Davhida a ku ka Sadoki: Tlherisela Areka ya Xikwembu emutini. Loko HOSI Xikwembu xi ndzi tsakela, xi ta endla leswaku ndzi vuya ndzi ta yi vona, ndzi vona ni laha yi tshamaka kona.
Kambe loko HOSI Xikwembu xo vula xi ku: ‘A ndzi ku tsakeli!’ ndza tinyiketa, a xi endle ku rhandza ka xona eka mina.
Hosi Davhida a engeta a byela muprista Sadoki, a ku: U ‘mavonakule’ xana? Loko swi ri tano, tlhela hi ku rhula, wena na Abiyatara ni vana va n'wina lavambirhi, Ahimaasi n'wana wa wena, na Yonatani n'wana Abiyatara.
Tiva leswaku mina ndzi ta rindzela ndzi ri eswiphandzeni swa le mananga, ku kondza loko ndzi kuma rito ro ta hi le ka n'wina, ku ndzi tivisa leswi humelelaka.
Kutani Sadoki na Abiyatara va rhwala Areka ya Xikwembu, va yi tlherisela eYerusalema; va fika va tshama kona.
Davhida yena a khandziya ntshava ya Mitlhwari, a ri karhi a rila, a tifunengetile nhloko, emilengeni a nga ambalanga nchumu; vanhu lava a a ri na vona, va khandziya va ri karhi va rila na vona, va tifunengetile tinhloko.
Hosi Davhida a twa leswaku Ahitofele ú le xikarhi ka ntlawa wa Abixalomu lowu hlungaka vuhosi, kutani a khongela HOSI Xikwembu, a ku: We HOSI, endla leswaku switsundzuxo leswi nga ta huma eka Ahitofele, swi hundzuka swa hava.
Loko Davhida a fika enhlohlorhini ya ntshava, laha ku nga ni gandzelo ra Xikwembu kona, a kotlana na Huxayi wa Muariki, loyi a a ta ku ta n'wi hlanganisa; Huxayi a a ambele nguvu leyi handzuleriweke, a tichele ni misava enhlokweni.
Davhida a ku ka yena: Loko u famba na mina, u ta ndzi tikisela.
Kasi loko u tlhelela eYerusalema, u ta kota ku ndzi pfuna hi ku kaneta switsundzuxo swa Ahitofele; famba u ya vulavula na Abixalomu u ku: ‘We hosi, ndzi ta va nandza wa wena; khale a ndzi tirhela tata wa wena, kutani sweswi ndzi ta tirhela wena!’
Muprista Sadoki na muprista Abiyatara va ta va na wena kwale. Kutani xin'wana ni xin'wana lexi u xi twaka xi huma entsindza, tivisa muprista Sadoki na muprista Abiyatara.
Va ni vana va vona vambirhi kwale Yerusalema, va nga Ahimaasi n'wana Sadoki na Yonatani n'wana Abiyatara. Xin'wana ni xin'wana lexi mi xi twaka, mi ta rhuma vana lava va ta ndzi tivisa.
Loko Huxayi nakulobye wa Davhida a fika eYerusalema, a kotlana na Abixalomu loyi na yena a a nghena emutini.
Loko Davhida a hundzilenyana nhlohlorhi ya ntshava, a hlanganisiwa hi Siba nandza wa Mefiboxete. Siba a a ri ni timbhongolo timbirhi leti rhwaleke swinkwa swa 200, ni dzana ra swichocho swa mihandzu ya vhinya, ni swimbhundzwa swa dzana swa makuwa, ni vhinyo enkwameni wa dzovo.
Hosi Davhida a vutisa Siba a ku: Xana u ya na swona kwihi swilo leswi xana? Siba a hlamula a ku: Timbhongolo leti, vandyangu wa wena va ta gada we hosi; swinkwa ni mihandzu malandza ya wena ma ta dya; vhinyo yona yi ta nwiwa hi lava va nga ta karhala emananga.
Kutani Davhida a ku: Xana Mefiboxete, ntukulu wa n'wini wa wena Sawulo, ú kwihi xana? Siba a hlamula hosi a ku: Ú tshama eYerusalema, hikuva ú ri: ‘Namuntlha Vaisraele va ta ndzi tlherisela vuhosi bya kokwana!’
Hiloko hosi Davhida a ku ka Siba: Yingisa! Hinkwaswo leswi a swi ri swa Mefiboxete, sweswi i swa wena. Siba a ku: Inkomu! Ku dya k'engeta! U nga ndzi cukumeti, we hosi n'wini wanga.
Loko hosi Davhida a fika eBahurimi, ku huma wanuna wa ndyangu wa va ka Sawulo loyi a va ku i Ximeyi n'wana Gera; a ta a ri karhi a rhuketela
a hoxetela hosi Davhida ni malandza ya yena hinkwawo hi maribye; kambe masocha hinkwawo ni tinhenha hinkwato a va sirhelela Davhida ematlhelweni hinkwawo.
Ximeyi a a rhuketela a ku: Suka u famba, wena mudlayi, mubihi ndziwena!
HOSI Xikwembu xa ku ba hikwalaho ka va ka Sawulo hinkwavo lava u va dlayeke, u va tekela ni vuhosi. Kambe sweswi HOSI Xikwembu xi nyikile n'wana wa wena Abixalomu evuhosi lebyi. Leswi swi ku humelelaka i mhangu ku tilavela, hikuva u mudlayi wena!
Kutani Abixayi n'wana Seruya a ku ka Davhida: Xana u yi tshikela yini mbyana leyi yo fa, yi ku rhuketela, wena hosi n'wini wanga, xana? Ndzi pfumelele ndzi tsemakanya, ndzi ya n'wi tsema nhloko.
Kambe Davhida a hlamula a ku: Xana n'wina vana va Seruya, mi nghenelelela yini etimhakeni ta mina, xana? Loko ku ri leswaku ú ndzi rhuketele hi ku rhumiwa hi HOSI Xikwembu, xana ú kona loyi a nga n'wi vutisaka leswaku ú swi endlela yini, xana?
Kutani Davhida a byela Abixayi ni malandza ya yena hinkwawo, a ku: Vonani, hambi a ri n'wana wa mina wa xiviri ú lava ku ndzi dlaya! Xana swi mi hlamarisela yini swa munhu loyi wa ka Benjamini, xana? N'wi tshikeni a rhuketela, loko a rhumiwile hi HOSI Xikwembu.
Kumbexana HOSI Xikwembu xi ta vona ku xaniseka ka mina, xi ndzi nyika leswo saseka, ematshan'weni ya nhlambha leyi.
Kutani Davhida ni masocha ya yena va famba hi gondzo; Ximeyi yena a a keketlela hi le tlhelo ka xintshabyana, a lulama ni gondzo, a famba a ri karhi a rhuketela, a hoxetela Davhida hi maribye, a n'wi bela ritshuri.
Hosi Davhida ni vanhu hinkwavo lava a a ri na vona va fika enambyeni wa Yordani va karhele swinene, kutani Davhida a wisa kona.
Enkarhini wolowo, Abixalomu ni vuthu hinkwaro ra vavanuna va Israele va fika eYerusalema; Ahitofele a a ri na vona.
Loko Huxayi lowa Muariki, nakulobye wa Davhida, a ya eka Abixalomu, a fika a huwelela, a ku: Hanya hi masiku, we hosi! Hanya hi masiku!
Kutani Abixalomu a ku ka Huxayi: Xana loku hi kona ku tshembeka ka wena eka nakuloni Davhida, xana? Hikwalaho ka yini u nga fambanga ni nakuloni loyi wa wena, xana?
Huxayi a hlamula a ku: A hi swona! Mina ndzi munhu wa loyi a hlawuriweke hi HOSI Xikwembu, naswona a hlawuriweke hi vanhu lava, ni vaaki hinkwavo va Israele; ndzi namarhela yena.
Tlhandlakambirhi, xana ndzi nga va nandza wa mani, loko ku nga ri wa wena n'wana Davhida! Ndzi ta ku tirhela tanihilaha ndzi tirheleke tata wa wena hakona.
Kutani Abixalomu a vutisa Ahitofele, a ku: Xana u nga hi tsundzuxa leswaku hi endla yini?
Ahitofele a hlamula a ku: Yana u ya etlela ni vasati va tata wa wena lavatsongo, lava a va siyeke leswaku va hlayisa tindlu ta le ntsindza; hi kona Vaisraele hinkwavo va nga ta tiva leswaku u tivangele rivengo lerikulu eka tata wa wena. Kutani vanhu hinkwavo lava va ku seketelaka va ta tiya.
Hiloko va akela Abixalomu ntsonga elwangwini, a ya etlela ni vasati va tata wa yena lavatsongo kona, Vaisraele hinkwavo va ri karhi va swi vona.
Eminkarhini yoleyo, switsundzuxo swa Ahitofele a swo tekiwa onge hi loko ku vutisiwile timhaka eka Xikwembu. Hambi a ri Davhida kumbe Abixalomu, a va tshemba ngopfu switsundzuxo swa Ahitofele.
Ahitofele a engeta a byela Abixalomu, a ku: Ndzi pfumelele ku hlawula masocha ya 12 000, leswaku vusiku bya namuntlha ndzi ta huma ndzi ya lava Davhida.
Ndzi ta n'wi juma a ha karhele, a hele ni matimba, ndzi n'wi tshukisa, kutani vanhu lava nga na yena va ta tsutsuma, ndzi sala ndzi dlaya yena ntsena
loko va ri vanhu lavan'wana, ndzi ta va vuyisela eka wena hinkwavo, kukota hlomisa leri vuyisiwaka eka nuna wa rona. I munhu un'we ntsena loyi u lavaka ku n'wi dlaya, vanhu lavan'wana hinkwavo va ta sala hi ku rhula.
Switsundzuxo leswi swi tsakisa Abixalomu ni vakulukumba va Israele hinkwavo.
Kutani Abixalomu a lerisa a ku: Vitanani na Huxayi lowa Muariki, hi ta twa leswaku yena ú ri yini.
Loko Huxayi a fika, Abixalomu a n'wi byela hinkwaswo leswi vuriweke hi Ahitofele, kutani a n'wi vutisa a ku: Xana hi endla hilaha a vuleke hakona xana? Loko u nga nkhensi, wena u ri hi endla yini ke?
Hiloko Huxayi a ku ka Abixalomu: Leswi Ahitofele a hi tsundzuxaka swona, onge swi nge pfuni enkarhini wa sweswi.
Huxayi a engeta a ku: Wa swi tiva leswaku tata wa wena ni masocha ya yena i vanhu va matimba, ni leswaku va leva ku fana ni ntswele ya xinkankanka leyi tekeriweke vana va yona enhoveni. Naswona, tata wa wena i munhu loyi a tivaka swa tinyimpi; a nga ka a nga etleli ndhawu yin'we ni masocha ya yena.
Nisweswi, ú ta va a tumberile ekheleni rin'wana, kumbe endhawini yin'wana. Loko o tshuka a dlaya van'wana exikarhi ka masocha ya wena, eka nyimpi leyi yo sungula, munhu un'wana ni un'wana la nga ta twa mahungu ya kona, ú ta ku: ‘Vanhu lava yimaka na Abixalomu, va dlayeteriwile!’
Kutani hambi yi ri nhenha leyi fanaka ni nghala hi matimba, yi ta rhurhumela hi ku chava, hikuva Vaisraele hinkwavo va swi tiva leswaku tata wa wena i munhu wa matimba, ni leswaku masocha ya yena i tinhenha kukota yena.
Xitsundzuxo xa mina hi lexi: Vaisraele hinkwavo, ku sukela eDani en'walungwini ku fikela eBerexeba edzongeni, a va hlengeletiwe laha ka wena, va tala kukota sava eribuwini ra lwandle, kutani wena hi xiviri u famba na vona enyimpini.
Kutani hi ta n'wi juma kwihi na kwihi lomu hi nga ta n'wi kuma kona, hi n'wi wela henhla ku fana ni mberha loko yi wela emisaveni; a ku nga sali munhu na un'we endyangwini wa yena ni le mindyangwini ya masocha ya yena; va ta hela hinkwavo.
Loko o tshuka a ya tipfalela emutini, Vaisraele hinkwavo va ta ta ni tinghole; hi ta kokela muti wa kona egoveni, ku nga sali ni xiribyana ni xin'we eka wona.
Kutani Abixalomu ni vavanuna va Israele hinkwavo va ku: Switsundzuxo swa Huxayi swi twala ku tlula swa Ahitofele. Mhaka hi leswaku HOSI Xikwembu a xi bohile leswaku switsundzuxo leswi twalaka swa Ahitofele, swi kanetiwa, xi ta kota ku vangela Abixalomu ekhombo.
Kutani Huxayi a ya tivisa muprista Sadoki na muprista Abiyatara hinkwaswo leswi Ahitofele a tsundzuxeke Abixalomu ni vakulukumba va Israele ku endla swona, ni leswi yena a va tsundzuxeke swona hinkwaswo.
Kutani a ku ka vona: Sweswi ke, hatlisani mi rhumela rito eka Davhida, mi n'wi tivisa leswaku a nga tshuki a gova eswiphandzeni swa le mananga, kambe a a ringete hi matimba ku hundzela emahlweni. Loko va nga endli sweswo, hosi Davhida ni vanhu va yena hinkwavo va ta mbhonyiwa.
Enkarhini wolowo, Yonatani na Ahimaasi a va yimile exihlobyeni xa Rogele kusuhi na Yerusalema. Kutani a ku ri ni nandza wa xisati loyi a a toloverile ku ya a ya va tivisa timhaka, hikuva vana a va nga lavi ku voniwa va ya eYerusalema; kutani a va fikisa timhaka ta kona eka hosi Davhida.
Kambe, hi siku rero, va voniwa hi jaha rin'wana, kutani ri ya tivisa Abixalomu. Hikokwalaho, Yonatani na Ahimaasi va hatla va tsutsuma, va ya fika ekaya ka wanuna un'wana emutini wa Bahurimi, loyi a a ri ni xihlovo erivaleni ra muti wa yena; hiloko va nghena endzeni ka xona, va tumbela.
Nsati wa munhu loyi, a teka sangu, a ri andlala enon'weni wa xihlovo, kutani a aneka tindzhoho ehenhla ka rona, ku sala ku nga vonaki nchumu.
Loko malandza ya Abixalomu ma fika emutini, ma vutisa wansati loyi, ma ku: Xana Yonatani na Ahimaasi va kwihi xana? Wansati a hlamula a ku: Va perile xinambyana. Malandza ya Abixalomu ma va lava, kambe ma nga va kumi; kutani ma tlhelela eYerusalema.
Loko malandza ya Abixalomu ma tlherile, Yonatani na Ahimaasi va huma exihlobyeni, va ya byela hosi Davhida makungu hinkwawo ya Ahitofele. Kutani va ku: Suka hi ku hatlisa, u pela nambu u famba.
Kutani Davhida ni vanhu lava a a ri na vona hinkwavo va pela nambu wa Yordani; loko dyambu ri xa, hinkwavo a va perile, ku nga sali na munhu na un'we.
Loko Ahitofele a vonile leswaku switsundzuxo swa yena a swi amukeriwanga, a bohelela xitshamu embhongolweni a gada, a ya ekaya karikwavo; a fika a lulamisa swa ndyangu wa yena hinkwaswo, kutani a tihinga, a fa; va ya n'wi lahla emasirheni ya vatata wa yena.
Loko Abixalomu ni vavanuna va Israele hinkwavo va ri karhi va pela nambu wa Yordani, Davhida a fika eMahanayimi.
Enkarhini lowu, Abixalomu a a vekile Amasa ku va ndhunankulu ya mavuthu, ku siva Yowabu. Amasa a a ri makwavo wa Yowabu, hikuva Seruya mana wa Yowabu, na Abigali mana wa Amasa a va ri vamakwavo, vana va Nahaxi; Abigali a a tekiwile hi wanuna loyi a va ku i Yitira, wa rixaka ra Israele.
Vaisraele a va govile na Abixalomu etikweni ra Giliyadi.
Loko Davhida a fika eMahanayimi, a hlanganisiwa hi Xobi n'wana Nahaxi wa le Rhaba etikweni ra Vaamoni, na Makiri n'wana Amiele wa le Lo-Debara, na Barizilayi, Mugiliyadi wa le Rogelimi
va n'wi yisela masangu, ni minkambana, ni swibya swin'wana swa vumba, ni koroni, ni maxalana, ni mapa, ni tindzhoho leti oxiweke, ni tindluwa, ni timbaweni
va n'wi yisela ni vulombe, ni phehlwa, ni tinyimpfu, ni chizi ya masi ya tihomu, leswaku a ta dya ni vanhu va yena, hikuva a va ehleketa leswaku Davhida ni vanhu va yena va ta va va karhatiwile hi ndlala, ni torha, ni ku karhala, emananga.
Davhida a hlengeleta vavanuna lava a a ri na vona, a veka ni tindhuna leti nga ta rhangela mavuthu ya gidi kumbe ya dzana ra masocha.
Kutani Davhida a avanyisa masocha, a vumba mavuthu manharhu lamakulu; ro sungula a ri fambisiwa hi Yowabu; ra vumbirhi, hi Abixayi makwavo wa Yowabu n'wana Seruya; ra vunharhu a ri fambisiwa hi Itayi lowa Mugiti. Kutani Davhida a byela masocha ya yena, a ku: Na mina ndzi lava ku famba na n'wina.
Kambe vavanuna va hlamula va ku: E-e, wena u nga ka u nga yi enyimpini, hikuva hina, hambiloko hi ya hi ya tsutsuma, kumbe van'wana va hina va dlayiwa enyimpini, a va nga vi na mhaka na swona; kasi wena u ni ntikelo ku ringana na hina hi ri 10 000, kutani swa antswa u sala laha mutini; u ta hi rhumela lava nga ta hi pfuna.
Kutani Davhida a ku ka vona: Ndzi ta endla leswi n'wina mi swi tsakelaka. Kavaloko Davhida a ya yima etlhelo ka nyangwa loko masocha hinkwawo ma ri karhi ma longoloka, ma huma hi mavuthu ya madzana ni ya magidi.
Hosi Davhida a lerisa Yowabu, na Abixayi, na Itayi, a ku: Mi ndzi hlayisela jaha ra mina Abixalomu. Masocha hinkwawo ma swi twile loko Davhida a lerisa tindhuna, hi tlhelo ra Abixalomu.
Kutani mavuthu ya Davhida ma huma ma ya ehandle ku ya lwa ni Vaisraele; nyimpi ya kona a yi lweriwa eswihlahleni swa Efrayimi.
Vavanuna va Israele va hluriwa hi masocha ya Davhida, ku dlayeteriwa vanhu vo tala swinene; lava dlayiweke siku rero a va ri vavanuna va 20 000.
Nyimpi yi hangalaka na tiko hinkwaro. Siku rero, swihlahla swi heta vanhu lavo tala ku tlula lava dlayiweke hi fumu.
Abixalomu o tshuka a hlangene ni masocha ya Davhida, a gadile meyila, kutani loko yi hundza hi le hansi ka marhavi lama phasa-phasaneke ya murhi lowukulu, nhloko ya Abixalomu yi khomiwa hi marhavi, a sala a ncikinyile empfhukeni, meyila yona yi hundzela emahlweni.
Un'wana wa masocha a swi vona, kutani a ya vikela Yowabu, a ku: Mahungu hi lawa! Ndzi vonile Abixalomu a hakamerile emurhini!
Yowabu a hlamula munhu loyi a n'wi tiselaka mahungu lawa, a ku: U ri yini? U n'wi vonile? Hikwalaho ka yini u nga n'wi tlhuvanga a wela ehansi, xana? A ndzi ta tsaka ku ku nkhensa hi mali ya tisilivhere ta khume, ni vamba ra vusocha.
Kambe socha ri ku ka Yowabu: Hambiloko a ndzi lo khomisiwa mali ya tisilivhere ta khume ra madzana, a ndzi nga ta khumba n'wana wa hosi Davhida, hikuva hi swi twile hi ta hina tindleve, loko hosi yi lerisa wena, na Abixayi, na Itayi, yi ku: ‘Vonani leswaku loyi a nga ta tshuka a lwa na jaha ra mina Abixalomu, a nga n'wi vavisi.’
Hi tlhelo rin'wana, loko a ndzi lo va ni tihanyi ndzi n'wi dlaya, hosi Davhida a a ta swi tiva, hikuva a nga fihleriwi nchumu, kutani wena a wu to yimela kule na swona.
Kambe Yowabu a ku: A ndzi lavi ku heta nkarhi na wena! Hiloko a teka mafumu manharhu a tlhava Abixalomu exifuveni. Abixalomu a a ha hanya, a hakamerile emurhini
kutani majaha ya khume lama rhwalelaka Yowabu matlhari, ma rhendzela Abixalomu, ma n'wi tlhavetela a fa.
Yowabu a ba mhalamhala, kutani masocha ma tshika ku hlongorisa Vaisraele, ma vuya eka yena, hikuva a ma n'wi yingisa.
Kutani va teka ntsumbu wa Abixalomu, va wu hoxa ekheleni leri enteke eswihlahleni, va wu seletela hi maribye ma ko ma endla nhulu leyikulu. Loko va ri Vaisraele vona va tsutsuma hinkwavo, un'wana ni un'wana a kongoma ekaya ka yena.
Loko a ha hanya, Abixalomu a a dzimile ribye ra xitsundzuxo eka Nkova-wa-hosi, hikuva a a ku: A ndzi na n'wana wa xinuna la nga ta yisa vito ra mina emahlweni. Kutani a thya ribye rero evito ra yena; ni namuntlha, ra ha vuriwa Ribye-ra-Abixalomu.
Kutani Ahimaasi n'wana Sadoki a ku ka Yowabu: Ndzi kombela ku tsutsuma ndzi ya vikela hosi Davhida emahungu lawa, ndzi n'wi tivisa leswaku HOSI Xikwembu xi n'wi ponisile emavokweni ya valala va yena.
Kambe Yowabu a ku: Namuntlha, a hi wena la faneleke ku yisa mahungu; u ta ma yisa siku rin'wana; namuntlha a hi rona siku ra mahungu lamanene. Hikuva n'wana wa hosi ú file.
Kavaloko Yowabu a ku ka Muetiyopiya un'wana: Yana, u ya vikela hosi Davhida leswi u swi voneke. Muetiyopiya loyi a nkhinsamela Yowabu, kutani a suka a famba hi ku tsutsuma
Ahimaasi n'wana Sadoki a tlhela a kombela eka Yowabu, a ku: Hambi ku nga ya humelela yini na yini, ndzi pfumelele ku tsutsuma na mina, ndzi landza lowa Muetiyopiya. Yowabu a ku: Hikwalaho ka yini u lava ku tsutsuma u yisa mahungu, we n'wananga, hikuva u nga ka u nga vuyeriwi hi nchumu!
Ahimaasi a hlamula a ku: Sweswo a swi na mhaka. Ndzi lava ku tsutsuma ndzi ya. Yowabu a ku: Hiswona, tsutsuma! Hiloko Ahimaasi a khoma ndlela ya le nkoveni, a tsutsuma a ya hundza Muetiyopiya.
Enkarhini lowu, Davhida a a tshamile exikarhi ka nyangwa ya le ndzeni ni nyangwa ya le handle, erirhangwini ra muti. Murindzi a khandziya erirhangwini ehenhla ka nyangwa; loko a tlakusa mahlo, a vona munhu a ta hi ku tsutsuma, a ri yexe.
Kutani a huwelela Davhida enyangweni, a n'wi tivisa mhaka leyi. Hosi Davhida a hlamula a ku: Loko a ri yexe, ú ta ni mahungu lamanene. Loko murhumiwa a lava ku fika kusuhi
murindzi a vona munhu wa vumbirhi loyi na yena a taka hi ku tsutsuma, kutani a huwelela va le nyangweni a ku: Ndzi vona un'wana munhu, a taka a ri yexe hi ku tsutsuma. Hosi Davhida a ku: Na yena yoloye ú ta ni mahungu lamanene.
Murindzi a ku: Hi ku vona ka mina, tsutsumele ra lowa le mahlweni wonge i ra Ahimaasi n'wana Sadoki. Kutani hosi Davhida a ku: I munhu lonene, ú tisa mahungu lamanene.
Ahimaasi a fika a xeweta hosi Davhida hi rito lerikulu, kutani a korhamela ehansi emahlweni ka hosi, mombo wa yena wu ko wu khumba misava, a ku: A ku dzunisiwe HOSI Xikwembu xa wena, lexi nyiketeke vavanuna lava a va ku pfukerile, wena hosi n'wini wanga.
Hosi Davhida a vutisa a ku: Xana jaha Abixalomu ri hlayisekile, xana? Ahimaasi a hlamula a ku: Loko Yowabu a rhuma nandza wa wena wa Muetiyopiya swin'we na mina nandza wa wena, ndzi vonile mpfilumpfilu lowukulu, kambe a ndzi tivi leswaku a wu ri wa yini.
Kutani hosi Davhida a byela Ahimaasi a ku: Suka, u yima laha tlhelo! Kutani Ahimaasi a suka a ya yima etlhelo, a ku dzi!
Kavaloko Muetiyopiya a fika, a ku: Mahungu lamanene hi lawa, we hosi n'wini wanga: HOSI Xikwembu xi ku ponisile namuntlha eka hinkwavo lava a va ku pfukerile.
Kutani hosi Davhida a vutisa munhu lowa Muetiyopiya, a ku: Xana jaha Abixalomu ú hlayisekile xana? Yena a hlamula a ku: Mawaku loko hinkwaswo leswi humeleleke eka jaha leriya, swi nga humelela eka valala va wena, wena hosi n'wini wanga, ni le ka hinkwavo lava va ku pfukeleke hi makungu layo biha!
Kavaloko hosi Davhida a tlhaveka swinene, kutani a tlhandlukela endlwini leyi nga henhla ka nyangwa, a ri karhi a rila, a ku: Yo n'wananga Abixalomu, n'wana wa mina, Abixalomu n'wananga! Ingi ku lo fa mina ematshan'wini ya wena! Yo Abixalomu n'wananga, n'wana wa mina!
Kutani va ya tivisa Yowabu leswaku hosi yi le ku rileni, yi rila Abixalomu.
Kutani hi siku rero, ku tsaka ka masocha leswi a ma hlurile, ku hundzukile swirilo, hikuva hinkwawo a ma twile leswaku hosi yi le ku vavisekeni, yi vavisekela n'wana wa yona.
Siku rero, masocha ma lo nghena emutini hi ku tifihla, ku fana ni vanhu lava vuyaka ni tingana hikuva va balekile enyimpini.
Hosi a yi tifunengetile xikandza, yi rila swinene, yi ku: Yo n'wananga Abixalomu! Abixalomu n'wananga, n'wana wa mina!
Kutani Yowabu a ya eka hosi endlwini, a fika a ku: Namuntlha u khomisile masocha ya wena tingana letikulu, kasi a ma ha ku ku ponisa, wena ni vana va wena va majaha ni va vanhwana, ni vasati va wena lavakulu ni lavatsongo.
Wena u rhandza lava va ku vengaka, u venga lava va ku rhandzaka. Namuntlha, hi kona u nga komba leswaku hina tindhuna ta wena ni masocha ya wena, a hi nchumu eka wena. Sweswi ndza swi vona leswaku loko onge hina hi dlayiwile hinkwerhu, kambe Abixalomu a sele, a swi ta va swi lulamile eka wena sweswo.
Sweswi hatla u huma u ya vulavula khwatsi ni masocha ya wena; loko u nga endli sweswo, ndza hlambanya emahlweni ka HOSI Xikwembu leswaku a wu nga ha vi na socha na rin'we vusiku bya namuntlha. Leri ri ta va khombo eka wena leri tlulaka makhombo hinkwawo lama tshamaka ma ku wela, ku sukela evutsongwaneni bya wena.
Etinyimbeni hinkwato ta Israele, a ku ri ni ku kanetana, vanhu hinkwavo va ku: Hosi Davhida ú hi kutsurile emavokweni ya valala va hina, naswona hi yena la hi poniseke emavokweni ya Vafilista. Kutani sweswi ú balekile etikweni hi ku chava Abixalomu.
Loko a ri Abixalomu loyi a hi n'wi hlawurile ku va hosi ya hina, ú fele enyimpini. Kutani hikwalaho ka yini mi tshama hi mavoko, mi nga vuyisi hosi ke?
Hosi Davhida a rhumela rito eka muprista Sadoki ni ka muprista Abiyatara, a ku ka vona: Vutisani vakulukumba va Yuda leswaku xana va lava ku va lavo hetelela ku tlherisela hosi ekaya ka yona xana? Kasi loko ri ri rito ra Vaisraele ro kombela sweswo, ri fikile eka hosi lomu yi tshamaka kona.
Mina ni va le Yuda hi maxaka, hikuva hi nyama yin'we ni ngati yin'we; kutani xana va lava ku va lavo hetelela ku ndzi vuyisa xana?
Naswona, byelani Amasa, mi ku: ‘Xana wena na mina a hi nyama yin'we ni ngati yin'we xana? Ndza tiyisa hi ku hlambanya emahlweni ka Xikwembu, ndzi ri: Wena u ta va ndhunankulu ya mavuthu ya mina vutomi bya wena hinkwabyo ku siva Yowabu.’
Hi ndlela leyi, Davhida a koka timbilu ta vavanuna hinkwavo va Yuda, kutani va rhumela rito eka hosi, va ku: Hosi, vuya ni malandza ya wena!
Hiloko hosi Davhida a vuya, a ya fika eYordani. Vanhu va Yuda va ya eGiligala va ya hlanganisa hosi, ni ku yi perisa nambu wa Yordani.
Ximeyi n'wana Gera, munhu wa rixaka ra Benjamini emutini wa Bahurimi, a rhelela a ya eYordani ni vavanuna va Yuda, ku ya hlanganisa hosi Davhida.
A a ri ni vavanuna va Benjamini va 1 000; na yena Siba nandza wa ndyangu wa ka Sawulo a a ri kona, a ri ni vana va yena va xinuna va 15 ni malandza ya yena ya 20. Kutani va tsutsumela eYordani, hosi Davhida a nga si fika kona.
Va pela hi le hlalukweni, va ya pfuna hosi Davhida ku perisa ndyangu wa yena, va tinyiketa va endla leswi hosi yi tsakelaka swona. Loko hosi Davhida a ri karhi a tilulamisela ku pela Yordani, Ximeyi n'wana Gera a ya titlatlalata emilengeni ya yena
a ku ka yena: Hi tlhelo ra nandzu wa mina, u nga vi na xiveketela, we n'wini wanga; naswona, u nga tsundzuki leswi mina nandza wa wena ndzi ku dyoheleke swona, siku u humeke eYerusalema, wena hosi n'wini wanga; u nga ndzi khomi hi mbilu, we hosi.
Mina nandza wa wena, ndza swi tiva leswaku ndzi dyohile; hikokwalaho, vona, eka ndyangu wa va ka Yosefa hinkwawo, hi mina ndzi nga wo rhanga ku rhelela ndzi ta ku ku hlanganisa namuntlha, wena hosi n'wini wanga.
Kambe Abixayi n'wana Seruya, a nghenelela, a ku: Xana leswi swi nga hi sivela ku dlaya Ximeyi xana, leswi a ku rhuketeleke, wena muhlawuriwa wa HOSI Xikwembu?
Davhida a hlamula a ku: Xana mi nghenelelela yini etimhakeni ta mina, n'wina vana va Seruya? Xana mi lava ku hundzuka valala va mina namuntlha, xana? A ku na Muisraele na un'we la dlayiwaka namuntlha, hikuva sweswi, ndza swi tiva leswaku hi mina hosi leyi fumaka Israele!
Kutani hosi Davhida a tiyisa hi ku hlambanya, a ku ka Ximeyi: U nga ka u nga fi!
Mefiboxete, ntukulu wa Sawulo, na yena a rhelela ku ya hlanganisa hosi Davhida. Himpfhuka xa loko hosi Davhida a humile eYerusalema, Mefiboxete a a nga hlambi milenge, ni malebvu a a nga byewuli, ni swiambalo a a nga hlantswi, ku fikela siku leri Davhida a vuyaka a hlayisekile.
Loko Mefiboxete a fika a huma eYerusalema a ta hlanganisa hosi Davhida, Davhida a n'wi vutisa a ku: U tsandze hi yini ku famba na mina, wena Mefiboxete?
Mefiboxete a hlamula a ku: We hosi n'wini wanga, mutirhi wa mina u lo ndzi kanganyisa. Mina nandza wa wena, a ndzi ri ni makungu yo bohelela xitshamu embhongolweni, leswaku ndzi ta gada ndzi famba na wena hosi, hikuva mina nandza wa wena, ndzi xilema!
Kambe yena ú tile eka wena hosi n'wini wanga, a ta ndzi onha vito; kutani leswi wena n'wini wanga u fanaka ni ntsumi ya Xikwembu, endla hilaha u swi tsakelaka ha kona.
Naswona, hinkwavo va ndyangu wa kokwa wa mina a va fanele hi ku dlayiwa emahlweni ka wena, we hosi n'wini wanga; kambe mina nandza wa wena, u ndzi vekile exikarhi ka lava dyaka swakudya na wena entsindza. Hikokwalaho, xana ku nga ha va ni lexi ndzi nga vilelaka ha xona eka wena, xana?
Kutani hosi Davhida a ku: Xana wa ha vulavulela yini hi timhaka ta wena, xana? Ndzi lerisile leswaku wena na Siba mi fanele ku pandzelana masimu ya Sawulo.
Mefiboxete a ku: E-e, leswi wena hosi n'wini wanga u vuyeke laha kaya u hlayisekile, tshika Siba a teka hinkwaswo!
Barizilayi wa le Giliyadi a a rhelele a huma eRogelimi, kutani a heleketa hosi Davhida, ku kondza a ya n'wi perisa nambu wa Yordani.
Barizilayi loyi, a a ri munhu wa khale swinene, wa malembe ya 80, naswona a a fumile ngopfu. Nkarhi lowu hosi Davhida a ha tshama eMahanayimi, Barizilayi a a hamba a n'wi pfuna hi swakudya.
Kutani hosi Davhida a byela Barizilayi, a ku: A hi pele hi famba swin'we; u ta tshama ekaya ka mina le Yerusalema.
Kambe Barizilayi a hlamula hosi Davhida, a ku: Mina a ndza ha salanga ni malembe yo tala ya ku hanya; kutani hikwalaho ka yini ndzi fanele ku tlhandluka ndzi ya na wena eYerusalema, we hosi?
Sweswi ndzi ni malembe ya 80; a ndza ha koti ku hambanisa leswo tsakisa ni leswi nga tsakisiki; ni leswi ndzi swi dyaka kumbe ndzi swi nwaka, a swa ha twali ku nandziha ka swona; hambi ma ri marito ya vavanuna ni ya vavasati loko va yimbelela, a ma ha ndzi tsakisi; hikokwalaho, mina nandza wa wena, a ndzi lavi ku hundzuka ndzhwalo eka wena, we hosi n'wini wanga.
Mina nandza wa wena ndzi ta ku heleketanyana, ndzi ya tlhela loko ha ha ku pela nambu wa Yordani, kutani hikwalaho ka yini wena hosi n'wini wanga u lava ku ndzi nkhensa hi nyiko yo tano, xana?
Mina nandza wa wena, ndzi kombela ku tlhela ndzi ya kaya, leswaku ndzi ta ya fela emutini wa mina, kusuhi ni sirha ra tatana ni sirha ra manana. Kambe Kimihama hi loyi, ú ta va nandza wa wena. A a pele a famba na wena, we hosi n'wini wanga; u ta n'wi endlela hinkwaswo leswi u swi tsakelaka.
Kutani hosi Davhida a hlamula a ku: Hi swona, Kimihama ú ta pela a famba na mina; ndzi ta n'wi endlela hinkwaswo leswi wena u swi tsakelaka; naswona hinkwaswo leswi u nga ta swi kombela eka mina, ndzi ta ku endlela swona.
Loko hosi Davhida a perile, na vona vanhu hinkwavo va pela Yordani. Hosi Davhida a ntswontswa Barizilayi, a n'wi navelela minkateko, kutani Barizilayi a tlhelela ekaya ka yena.
Kutani hosi Davhida a kongoma eGiligala a ri na Kimihama, emahlweni ku rhangile vanhu va Yuda hinkwavo ni ntlawanyana wa vanhu va Israele.
Vavanuna hinkwavo va Israele va ya eka hosi Davhida, va ya ku: Hikwalaho ka yini vamakwerhu va le Yuda va ku yivile, we hosi, va ku perisa Yordani ni ndyangu wa wena, hi ri kona hina vanhu va wena, we Davhida, xana?
Vavanuna hinkwavo va Yuda va nghenelela va ku: Mhaka hileswaku hosi Davhida i xaka ra hina. Xana mhaka leyi yi mi hlundzukisela yini? Xana hi dyile swakudya leswi humaka eka hosi, kumbe ku nyikiwa swin'wana hi yona, xana?
Kutani vavanuna va Israele va hlamula vavanuna va Yuda va ku: Tifanelo ta hina eka hosi ti tlula ta n'wina ka khume; naswona hi vanhu va Davhida ku tlula n'wina! Xana mi hi solela yini? Xana a hi hina hi nga rhanga hi vulavula hi ta ku vuyisa hosi ya hina, xana? Leswi vuriweke hi vanhu va Yuda, a swi ri ni matimba ku tlula leswi vuriweke hi vanhu va Israele.
Kutani vavanuna hinkwavo va Israele va tshika ku landza Davhida, va landza Xeba n'wana Bikri. Kambe vavanuna va Yuda vona va namarhela hosi ya vona, va suka na yona eYordani, va ya eYerusalema.
Loko Davhida a fika ekaya ka yena eYerusalema, a teka vasati va yena lavatsongo va khume, lava a a va siyele ku hlayisa tindlu ta ntsindza, a va pfalela endlwini, a veka varindzi. Davhida a a va hlayisa, kambe a nga ha etlelanga na vona; hikokwalaho va hanyile tanihi tinoni, va kondza va fa.
Kutani hosi Davhida a lerisa Amasa, a ku: Famba u ya vitana vavanuna va Yuda, va ta haleno ku nga si hela masiku manharhu, kutani na wena u va kwala.
Hiloko Amasa a suka, a ya vitana vanhu va Yuda; kambe a hlwela, ku ko ku hundza nkarhi lowu a a vekeriwile wona.
Kutani Davhida a ku ka Abixayi: Swi vonaka onge Xeba ú ta hi karhata ku tlula Abixalomu. Teka malandza ya mina n'wini wa wena, u famba u n'wi lava, hikuva a nga kala a kuma miti ya makhokholo, kutani a hi vangela swo karhata.
Lava humeke nyimpi na Abixayi a va ri masocha ya Yowabu, ni ntlawa wa Vakereti na Vapeleti, ni tinhenha hinkwato. Va huma eYerusalema, va ya lava Xeba n'wana Bikri.
Loko va ri eribyeni lerikulu leri nga eGibiyoni, Amasa a humelela emahlweni ka vona. Yowabu a a ambarile swa nyimpi, a tiyimisele ku lwa, a tikhame hi vamba, a ri ni banga enkotlotweni lowu khweketiweke exisutini. Loko Yowabu a ri karhi a ta kusuhi, banga ri khwexuka.
Yowabu a ku ka Amasa: Avuxeni makwerhu, u pfukile xana? Kutani Yowabu a yisa voko ra xinene, a khoma Amasa hi malebvu wonge hi loko a lava ku n'wi ntswontswa.
Un'wana wa malandza ya Yowabu a yima kusuhi ni ntsumbu wa Amasa, a huwelela a ku: Hinkwavo lava yimaka na Yowabu ni lava tsakelaka Davhida, a va landze Yowabu.
Ntsumbu wa Amasa a wu sele exikarhi ka gondzo, wu tele hi ngati; munhu un'wana ni un'wana, loko a fika a wu vona, a yima; kutani loko loyi wa nandza wa Yowabu a vona leswaku vanhu hinkwavo va fika va yima, a koka ntsumbu wa Amasa a wu susa egondzweni, a wu yisa enhoveni, a wu funengeta hi nceka.
Loko ntsumbu wa Amasa wu susiwile egondzweni, vanhu hinkwavo va hundza va famba na Yowabu, va ya lava Xeba n'wana Bikri.
Xeba a rhendzeleka hi tinyimba hinkwato ta Israele, a kondza a ya fika emutini wa Avele-Beta-Maaka; kutani hinkwavo va rixaka ra ka Bikri va hlengeletana, va ya nghena emutini na yena.
Kutani vavanuna hinkwavo lava a va ri na Yowabu va ya va ya rhendzela Xeba kwale mutini wa Avele-Beta-Maaka. Va fumbetela misava yo khandziya ha yona erirhangwini ra muti, va sungula ni ku cela rirhangu hi le hansi ka rona leswaku ri wa.
Kutani wansati un'wana wo tlhariha a huwelela a ri emutini, a ku: Yingisani! Yingisani! Byelani Yowabu leswaku a ta haleno, ndzi lava ku vulavula na yena.
Yowabu a ta kusuhi na yena, kutani wansati a n'wi vutisa a ku: Hi wena Yowabu xana? Yena a hlamula a ku: Ina, hi mina. Wansati a ku ka Yowabu: Yingisa! Mina nandza wa wena, ndzi ni rito eka wena. Yowabu a hlamula a ku: Hiswona, vulavula, ndza swi twa.
Kutani wansati a ku ka yena: Khale a va hamba va ku: ‘Loko u lava leswaku timhaka ta wena ti tsemiwa, yana emutini wa Avele!’ Kutani hakunene a ti helela kwala.
Muti wa hina hi wun'wana wa leyo rhula ni ku tshembeka etikweni ra Israele. Xana u lava ku herisa muti lowu wu nga manana eka Vaisraele xana? Hikwalaho ka yini u lava ku lovisa ndzhaka ya HOSI Xikwembu xana?
Yowabu a hlamula a ku: E-e, swi nga ka swi nga endleki sweswo. A ndzi lavi ku lovisa kumbe ku herisa nchumu.
A hi yona mhaka, kambe ku ni wanuna un'wana wa le magangeni ya Efrayimi, loyi va nge i Xeba n'wana Bikri. Xeba loyi ú pfukerile hosi Davhida; loko mi ndzi nyiketa yena, yena ntsena, ndzi ta tshika ku hlasela muti lowu. Kutani wansati a byela Yowabu, a ku: Hi ta hoxa nhloko ya yena laha u nga kona hi le henhla ka rirhangu.
Leswi wansati loyi a a tlharihile, a ya vulavula ni vanhu va muti hinkwavo; kutani va tsema nhloko ya Xeba n'wana Bikri, va yi hoxa eka Yowabu ehandle. Hiloko Yowabu a ba mhalamhala, kutani vanhu va Yuda va suka emutini, va hangalaka, un'wana ni un'wana a tlhelela ekaya ka yena. Yowabu yena a tlhelela eka hosi Davhida eYerusalema.
Mufambisi wa mavuthu ya Vakereti ni Vapeleti a a ri Benaya n'wana Yoyada.
Muhlayisi wa makanelwa a a ri Yoxafati n'wana Ahiludi.
Vaprista a va ri Sadoki na Abiyatara.
Ira wa le Yayiro na yena a a ri un'wana wa vaprista va Davhida.
Enkarhini wa ku fuma ka Davhida, ku vile ni ndlala malembe mankarhu hi ku landzelelana. Davhida a ya vutisa xivangelo eka HOSI Xikwembu, kutani xi hlamula xi ku: I nandzu wa Sawulo ni ndyangu wa yena, hikuva ú halatile ngati hi ku dlaya vaaki va le Gibiyoni.
Hiloko Davhida a vitana va le Gibiyoni, a vulavula na vona. (Va le Gibiyoni lava a va nga ri va rixaka ra Israele, kambe a va ri masalela ya Vaamori; Vaisraele a va tibohile hi ku hlambanya leswaku va ta va tsetselela, kambe Sawulo a a ringetile ku va herisa, hikuva a a hisekela vanhu va Israele na Yuda.)
Kutani Davhida a vutisa va le Gibiyoni, a ku: Xana ndzi nga mi endlela yini xana? Xana ndzi nga mi rihela ha yini, leswaku mi hi navelela minkateko, hina hi nga ndzhaka ya HOSI Xikwembu, xana?
Va le Gibiyoni va n'wi hlamula va ku: Mhaka ya hina na Sawulo ni ndyangu wa yena yi nga ka yi nga rihiwi hi mali ya silivhere ni ya nsuku; naswona a hi na matimba ya ku dlaya munhu ni un'we etikweni ra Israele. Kutani Davhida a ku: Ndzi byeleni, xana ndzi nga mi endlela yini xana?
Va hlamula va ku: Hi vilela hi Sawulo loyi a endleke makungu ya ku hi herisa ni ku hi lovisa, ku nga sali munhu na un'we wa ka hina ematlhelweni hinkwawo ya tiko ra Israele.
Hi kombela ku nyiketiwa vana va yena va xinuna va 7, hi ta va hayeka emahlweni ka HOSI Xikwembu le Gibeya, emutini wa Sawulo muhlawuriwa wa HOSI Xikwembu. Kutani hosi Davhida a hlamula a ku: Hiswona, ndzi ta mi nyiketa vona.
Leswi Davhida a a tibohile eka Yonatani n'wana Sawulo hi ku hlambanya emahlweni ka HOSI Xikwembu, a nga nyiketanga n'wana Yonatani Mefiboxete ntukulu wa Sawulo.
Kambe hosi Davhida a khoma Arimoni na Mefiboxete lon'wana, vana lava Sawulo a va kumeke na nsati wa yena lontsongo, Risipa N'wa-Aya. A khoma ni ntlhanu wa vana va xinuna va Meraba N'wa-Sawulo. (Nuna wa Meraba a a ri Adriele n'wana Barizilayi wa le Mehola.)
Davhida a nyiketa vanhu lava emavokweni ya vaaki va Gibiyoni; vona va va hayeka entshaveni emahlweni ka HOSI Xikwembu, kutani va lova swin'we va ri 7. Vanhu lava va dlayiwile hi nkarhi wa ntshovelo, loko ku tshoveriwa maxalana layo sungula.
Risipa N'wa-Aya a teka nkumba wo khwaxa, a ya tiandlalela wona eribyeni, a rindza mintsumbu ya lava 7, ku sukela loko ku sunguriwa ntshovelo, ku fikela loko timpfula ti sewula; ninhlekanhi a a rindza tinyanyana, nivusiku a hlongola swivandzana.
Loko Davhida a twa leswi Risipa nsati lontsongo wa Sawulo a swi endleke
a ya eka vaaki va muti wa Yabexe-Giliyadi, a ya teka marhambu ya Sawulo ni ya n'wana wa yena Yonatani. (Hi siku leri Vafilista va dlayeke Sawulo le Gilibowa ha rona, a va hayekile ntsumbu wa yena ni wa n'wana wa yena erivaleni ra muti wa Beta-Xani; kutani vanhu va le Yabexe-Giliyadi a va yile va ya hawula mintsumbu leyi, va vuya na yona.)
Davhida a vuyisa marhambu ya Sawulo ni ya Yonatani n'wana wa yena hi le Yabexe-Giliyadi, a hlengeleta ni marhambu ya lava 7 lava a va vambiwile.
Kutani va ya ma lahla swin'we ni marhambu ya Sawulo ni ya n'wana wa yena Yonatani, endhawini leyi vuriwaka Sela etikweni ra Benjamini, emasirheni ya Kixi tata wa Sawulo. Va endla hinkwaswo leswi lerisiweke hi Davhida, kutani endzhaku ka sweswo, Xikwembu xi amukela mikhongelo ya vona ya ku khongelela tiko.
Nyimpi exikarhi ka Vafilista ni Vaisraele yi tlhela yi pfuka. Kutani Davhida a rhelela a ya enyimpini ni malandza ya yena; loko va ri karhi va lwa ni Vafilista, Davhida a karhala swinene.
Yixibi-Benodo, munhu un'wana wa rixaka ra swihontlovila, a a ri ni tlhari ra koporo leri a ri tika ku tlula 3 kg; naswona a ri ni fumu lerintshwa, kutani a vulavula hi ku dlaya Davhida.
Kambe Abixayi n'wana Seruya a lamulela Davhida, a juma Mufilista, a n'wi dlaya. Kutani masocha ma khongotela Davhida hi matimba, ma ku: U nga ha humi nyimpi na hina, hikuva hi chava leswaku u nga tshuka u timeka, wena rivoni ra Israele.
Endzhaku ka sweswo, ku tlhela ku va ni nyimpi ni Vafilista emutini wa Gobo; kutani Sibekayi wa le Huxa a dlaya Safu, un'wana wa rixaka ra swihontlovila.
Nakambe, nyimpi yi tlhela yi va kona ni Vafilista eGobo; kutani Elihanani n'wana Yaari wa le Betlehema a dlaya Goliyadi wa le Gati; mphiselo wa tlhari ra Goliyadi a wu ringana ni musi hi ku bumbula ka rona.
Enyimpini yin'wana leyi yi nga tlhela yi va kona eGati, a ku ri ni xihontlovila xin'wana xo hlamarisa, wanuna wa tintiho ta 6 evokweni rin'wana ni rin'wana, ni wa swikun'wana swa 6 enengeni wun'wana ni wun'wana; tintiho ta kona ni swikun'wana swa kona a swi endla 24. Na yena a a ri wa rixaka ra swihontlovila.
Loko wanuna loyi a pfuka Vaisraele a va sandza, Yonatani n'wana Ximeya makwavo wa Davhida a n'wi dlaya.
Vanhu lava va mune a va huma erixakeni ra swihontlovila swa le Gati; va dlayiwile hi Davhida ni malandza ya yena.
Siku Davhida a ponisiweke hi HOSI Xikwembu eka valala va yena hinkwavo ni le mavokweni ya Sawulo, ú xi dzunisile hi risimu leri nge
Mavito ya tinhenha tinharhu letikulu ta Davhida hi lawa: Yo sungula a a ri Yixibaali wa le Hakimoni, loyi a a rhangela tinhenha letin'wana timbirhi. Siku rin'wana a khoma tlhari ra yena a ya lwa ni vanhu vo ringana 800, a va dlaya xikan'we hinkwavo.
Nhenha ya vumbirhi eka tinhenha tinharhu letikulu a a ri Eliyazara, n'wana Dodo wa le Ahohi. Siku rin'wana, yena na Davhida va pfuka Vafilista lava a va hlengeletanile, va tilulamisela ku lwa. Masocha ya Israele ma suka ma tsutsuma
kambe Eliyazara yena a yima a nga tsutsumi, a dlayetela Vafilista, voko ra yena ri kondza ri karhala, ri namarhela fumu. Hi siku rero, HOSI Xikwembu xi endla leswaku ku hlula ku va lokukulu. Loko masocha ya Israele ma vuya laha Eliyazara a a ri kona, a mo vuyela ntsena ku ta phangha swa lava dlayiweke.
Nhenha leyikulu ya vunharhu a a ri Xama n'wana Agi wa le Harari. Siku rin'wana, Vafilista va hlengeletana emutini wa Lehi, laha a ku ri ni nsimu leyi teleke timbaweni. Masocha ya Israele ma suka ma tsutsuma Vafilista
kambe Xama a yima exikarhi ka nsimu, a yi lwela, a dlaya Vafilista. Hi siku rero, HOSI Xikwembu xi nyika Vaisraele ematimba yo hlula valala, va va heta.
Enkarhini wa ntshovelo, tinhenha leti tinharhu leti humaka eka vuthu ra tinhenha, ti rhelela ti ya eka Davhida, ebakweni ra Adulama; ntlawa wa Vafilista a wu govile enkoveni wa Refayimi.
Enkarhini wolowo, Davhida a a tala ku tshama ekhokholweni ra le Yerusalema, kasi mixaxa ya Vafilista a yi ri eBetlehema.
Kutani Davhida a vula hi ku navela, a ku: Mawaku loko un'wana a nga ndzi tisela mati yo nwa yo huma exihlobyeni lexi nga kusuhi ni nyangwa ya Betlehema!
Hiloko tinhenha letinharhu ti hundza hi ku sindzisa emixaxeni ya Vafilista, ti ya ka mati exihlobyeni lexi nga kusuhi ni nyangwa ya Betlehema; ti vuya na wona ti ta nyika Davhida. Kambe yena a ala ku nwa mati ya kona, kutani a ma halata a ri karhi a khongela HOSI Xikwembu
a ku: We HOSI, mati lawa ndzi nga ka ndzi nga ma nwi, hikuva a swi to fana ni loko ndzi nwa ngati ya vavanuna lava va nga tsetselelangiki vutomi bya vona, va ya eBetlehema! Davhida a arisa sweswo ku nwa. Leswi, hi swona swi endliweke hi tinhenha letinharhu.
Abixayi makwavo wa Yowabu n'wana Seruya a a ri un'wana wa vafambisi va vuthu ra tinhenha ta 30. Siku rin'wana a khoma tlhari ra yena, a ya lwa ni vavanuna va 300, a va dlaya. Hi ndlela leyi, a va un'wana wa lava dumeke, ehandle ka tinhenha letikulu letinharhu.
Abixayi a a dumile ngopfu ku tlula tinhenha leti ta 30, kutani a vekiwa ku va mufambisi wa tona, kambe, hi ku duma ka yena, a a nga fiki eka tinhenha letikulu letinharhu.
Benaya n'wana Yehoyada wa le Kabisele a a ri yin'wana ya tinhenha, munhu wa migingiriko. Hi yena loyi a dlayeke tinhenha timbirhi ta Mowabu to tiveka swinene. Naswona siku rin'wana loko ku ri ni gamboko, hi yena loyi a nga rhelela a ya exihlobyeni, a ya dlaya nghala kona.
Hi yena kambe loyi a dlayeke Muegipta un'wana wa xiyimo xo saseka; Muegipta loyi a a tamerile tlhari lerikulu, kutani Benaya a rhelela a n'wi yela ni nhonga, a vutla tlhari evokweni ra Muegipta, a n'wi tlhava ha rona.
Leswi hi swona swi endliweke hi Benaya n'wana Yehoyada; kutani a va un'wana wa lava dumeke, ehandle ka tinhenha letikulu letinharhu.
A a dumile ku tlula tinhenha ta 30, kambe a a nga fiki eka tinhenha letikulu tinharhu, hi ku duma ka yena; kutani Davhida a n'wi veka ku va mufambisi wa varindzi va yena.
Elihanani n'wana Dodo wa le Betlehema
Xama na Elika va le Haroda
Ira n'wana Ikexe wa le Tekowa
Mebunayi wa le Huxa
Maharayi wa le Netofa
Itayi n'wana Ribayi wa le Gibeya, etikweni ra Benjamini
Hidayi wa le swinkobyaneni swa Gaaxi
Azimavhete wa le Bahurimi
Yaxeni wa le Guni; Yonatani
Ahiyama n'wana Xarare wa le Harari
Eliyama n'wana Ahitofele wa le Gilo
Paarayi wa le Araba
Bani wa le Gadi
Naharayi wa le Beroto, mutameri wa matlhari ya Yowabu n'wana Seruya
Ira na Garebe va le Yitira
Tinhenha hinkwato a ti ri 37.
Hosi Xikwembu xi tlhela xi hlundzukela Vaisraele, kutani xi kucetela Davhida ku endla leswi nga ta va khunguvanyisa, xi ku ka yena: Famba u hlaya vanhu va Israele ni va le Yuda.
Kutani hosi Davhida a lerisa Yowabu ni tindhuna ta mavuthu leti a ti ri na yena, a ku: Rhendzelekani ni tinyimba ta Israele, ku sukela eDani ku ya fika eBerexeba, mi famba mi hlaya vanhu leswaku ndzi ta tiva ntsengo wa vona.
Yowabu a hlamula a ku: Ingi HOSI Xikwembu xa wena xi nga andzisa kadzana ntsengo wa vanhu va Israele, u ri karhi u swi vona hi wexe, wena hosi n'wini wanga! Kambe hikwalaho ka yini u tsakela ku tiva ntsengo wa vona ke, wena hosi n'wini wanga?
Kambe hosi Davhida a hlula Yowabu ni tindhuna ta mavuthu hi marito ya yena; kutani Yowabu ni tindhuna ta mavuthu va suka eka hosi Davhida, va famba va hlaya vanhu va Israele.
Va pela nambu wa Yordani, va ya sungula eArowere ni le mutini lowu nga nkoveni, kutani va kongoma eGadi ni le Yazere.
Kutani va ya fika eGiliyadi ni le Kadexe, etikweni ra Vahiti. Va suka kona, va ya fika eDani-Yaani, kutani va ya rhendzeleka ni le matlhelweni ya Sidoni
va fika ni le khokholweni ra le Tiri, ni le mitini ya Vahivhi ni ya Vakanana, kutani va kongoma edzongeni ra Yuda, emutini wa Berexeba.
Loko va rhendzelekile ni tiko hinkwaro, va tlhelela eYerusalema, endzhaku ka tin'hweti ta 9 ni masiku ya 20.
Kutani Yowabu a vikela hosi Davhida entsengo wa vanhu lava hlayiweke: Etikweni ra Israele, vavanuna lava a va ri ni matimba yo lwa nyimpi a va ri 800 000, kasi va le Yuda a va ri 500 000.
Endzhaku ka loko Davhida a hlayile vanhu, a biwa hi ripfalo, kutani a ku ka HOSI Xikwembu: Ndzi dyohe ngopfu eka leswi ndzi swi endleke, kambe sweswi, we HOSI Xikwembu, ndzi kombela leswaku u susa nandzu wa mina nandza wa wena; hikuva leswi ndzi swi endleke i vuphukuphuku lebyikulu!
Loko Davhida a pfuka nimpundzu, rito ra HOSI Xikwembu ri fika eka muprofeta Gadi, mavonakule wa Davhida, leri nge
Yana u ya byela Davhida leswaku mina HOSI ndzi lava ku n'wi vangela swilo swinharhu, kutani a a hlawule xin'we eka swona, lexi ndzi nga ta n'wi ba ha xona.
Gadi a fika eka Davhida, a n'wi vikela timhaka, kutani a n'wi vutisa a ku: U hlawula yini eka leswi xana: Malembe ya 7 ya ndlala etikweni ra wena; kumbe ku hlongorisiwa hi valala va wena, u tsutsuma tin'hweti tinharhu; kumbe ntungu wa masiku manharhu etikweni ra wena, xana? Kambisisa mhaka leyi sweswi, u hlawula nhlamulo leyi ndzi nga ta tlhela na yona eka loyi a ndzi rhumeke.
Davhida a hlamula Gadi a ku: Ndzi le khombyeni lerikulu! Swa antswa loko hi wela emavokweni ya HOSI Xikwembu, hikuva tintswalo ta xona i tikulu swinene; ndzi nga tshuki ndzi wela emavokweni ya vanhu!
Kutani HOSI Xikwembu xi rhumela ntungu etikweni ra Israele. Ku sukela nimpundzu ku ya fikela nkarhi lowu a xi wu vekile, ku fa vavanuna va 70 000, ku sukela eDani ku ya fika eBerexeba.
Loko ntsumi yi kongoma muti wa Yerusalema ku ya wu herisa, HOSI Xikwembu xi yimisa ntungu lowu wo chavisa, kutani xi byela ntsumi leyi a yi ri karhi yi herisa vanhu xi ku: Swi ringene, yima! Enkarhini lowu, ntsumi ya HOSI Xikwembu a yi yimile kusuhi ni xivuya xa Arawuna wa Muyebusi.
Loko Davhida a vona ntsumi leyi a yi ri karhi yi dlayetela vanhu, a ku ka HOSI Xikwembu: Hi mina ndzi dyoheke, nandzu wu na mina. Xana vambuyangwana lava va onhile yini xana? Ndzi kombela leswaku u ba mina, ni va ndyangu wa mina.
Hi siku rero, muprofeta Gadi a ta eka Davhida, a ku ka yena: Tlhandluka, u ya akela HOSI Xikwembu alitari exivuyeni xa Arawuna lowa Muyebusi.
Davhida a tlhandluka hilaha Gadi a n'wi byeleke hakona, hi ku lerisiwa hi HOSI Xikwembu.
Loko Arawuna a languta enkoveni, a vona hosi Davhida ni malandza ya yena va ri karhi va tlhandlukela eka yena; hiloko a suka exivuyeni, a ya nkhinsamela hosi Davhida, mombo wa yena wu ko wu khumba ehansi.
Kutani a ku: Hosi n'wini wanga! Xana ndzi nga ku pfuna ha yini, mina nandza wa wena, xana? Davhida a hlamula a ku: Ndzi tela ku ta xava xivuya xa wena, ndzi ta akela HOSI Xikwembu alitari eka xona, leswaku ntungu wu ta suka etikweni.
Hiloko Arawuna a ku ka Davhida: We hosi n'wini wanga, xi teke xivuya lexi, u humesela Xikwembu leswi u swi tsakelaka. Vona, tihomu to endla ha tona magandzelo lama hisiwaka, hi leti; swileyi swo hula ha swona ni majoko ya tihavi swi ta endla tihunyi.
Hosi! Hinkwaswo leswi, mina Arawuna ndzi ku nyika swona we hosi! Kutani Arawuna a engeta a ku ka Davhida: HOSI Xikwembu xa wena a xi amukele ku gandzela ka wena.
Kambe hosi Davhida a ku ka Arawuna: E-e! Swilo leswi, ndzi lava ku humesa mali, ndzi swi xava ka wena. A ndzi lavi ku gandzela HOSI Xikwembu xa mina hi swilo leswi ndzi nga lo nyikiwa kunene. Kutani Davhida a xava xivuya ni tihavi hi mali ya tisilivhere ta 50.
Kutani Davhida a akela HOSI Xikwembu alitari kona, a humesa magandzelo yo hisiwa ni ya xinakulobye. HOSI Xikwembu xi amukela mikhongelo leyi ya ku khongelela tiko, kutani ntungu wu suka etikweni ra Israele.
Eminkarhini yoleyo, hosi Davhida a a ri munhu wa masiku, a dyuharile, ku fikela laha hambiloko va n'wi funengeta hi minkumba, a a nga ha twi ku kufumela.
Hikokwalaho malandza ya yena ma ku ka yena: We hosi n'wini wa hina, hi pfumelele ku ku lavela nhwana loyi a nga si tivanaka ni wanuna, loyi a nga ta ku tirhela ni ku va mukufumeti wa wena, loyi a nga ta nghena emasangwini ya wena, leswaku u ta kufumela, wena hosi n'wini wa hina.
Hiloko va lava nhwana wo saseka ngopfu etikweni hinkwaro ra Israele, va ya kuma Abixaga wa le Xuneme va n'wi tisa eka hosi.
Nhwana loyi a a sasekile swinene; a endliwa mukufumeti wa hosi ni muhlayisi wa yona, kambe Davhida a nga tivananga na yena.
Adoniya n'wana nkosikazi Hagiti a a tikurisa a ku: Hi mina ndzi nga ta fuma! Kutani a tilavela kalichi ya nyimpi ni tihanci, a lava ni vanhu va 50 lava nga ta tsutsuma emahlweni ka yena.
Evutomini bya yena hinkwabyo, Adoniya a a nga si tshama a tshinyiwa hi tata wa yena, hambi ku ri ku vutisiwa eka maendlele ya yena. Tlhandlakambirhi, Adoniya a a vumbekile swinene, naswona a a ri ndzisana ya sirha Abixalomu.
A boha xikungu a ri na Yowabu n'wana Seruya na muprista Abiyatara, kutani va n'wi seketerile.
Kambe muprista Sadoki, na Benaya n'wana Yoyada, na muprofeta Natani, na Ximeyi, na Rheyi, na tinhenha ta Davhida, a va seketelanga Adoniya.
Adoniya a endla gandzelo hi ku tlhava tihomu ni tinyimpfu ni marhole lama nonisiweke, exivandleni lexi vuriwaka Ribye-ra-Nyoka, kusuhi ni xihlovo xa Rogele. Kutani a rhamba vamakwavo hinkwavo vana va xinuna va hosi, ni vakulukumba hinkwavo va le vuhosini bya Yuda.
Kambe loko a ri muprofeta Natani, na Benaya, ni tinhenha ta Davhida, hambi a ri Solomoni makwavo wa yena, a nga va rhambanga.
Kutani Natani a vutisa Batixeba mana wa Solomoni a ku: Xana u nga va u swi twile leswaku Adoniya n'wana nkatikuloni Hagiti ú lava ku teka vuhosi, ni leswaku Davhida n'wini wa hina a nga tivi nchumu ke?
Sweswi hatlisa u famba. Ndzo ku tsundzuxa leswaku wena ni n'wana wa wena Solomoni, mi tiponisa.
Yana sweswi eka hosi Davhida, u ya n'wi vutisa u ku: ‘Hosi n'wini wanga! Xana a wu ndzi hlambanyelanga, mina nandza wa wena, leswaku n'wana wa mina Solomoni ú ta fuma endzhaku ka wena, a teka xitshamu xa wena xa vuhosi xana? Swi nga endlekisa ku yini namuntlha leswaku Adoniya a lava ku teka vuhosi ke?’
Natani a engeta a ku: Loko u ri karhi u vulavula ni hosi, mina ndzi ta fika, ndzi seketela marito ya wena.
Kwalaho Batixeba a ya endlwini ya hosi. Hosi a yi dyuharile ngopfu, muhlayisi wa yona a a ri Abixaga wa le Xuneme.
Batixeba a xeweta hosi hi ku korhama, mombo wa yena wu ko wu khumba ehansi, kutani hosi yi n'wi vutisa yi ku: Mhaka ya wena hi yihi ke?
N'wini wanga, ku hlamula Batixeba, u hlambanyele mina nandza wa wena, u tlhela u tiyisa leswaku Solomoni n'wana wa mina ú ta fuma endzhaku ka wena, ni leswaku ú ta tshama exitshan'wini xa wena xa vuhosi.
Sweswi ke, Adoniya ú lava ku teka vuhosi, hambileswi we n'wini wanga u nga swi tiviki.
Ú humesile gandzelo hi ku tlhava tihomu ni marhole lama nonisiweke ni tinyimpfu leto tala, a rhamba vana hinkwavo va hosi, va ri ni muprista Abiyatara na Yowabu ndhunankulu ya mavuthu. Kambe nandza wa wena Solomoni, a nga n'wi rhambanga.
We hosi n'wini wanga, tiko hinkwaro ra Israele ri ku yimerile leswaku u ri byela vito ra loyi a nga ta teka vuhosi endzhaku ka wena, we hosi n'wini wanga.
Handle ka sweswo, swi nga endleka leswaku mina ni n'wana wa mina Solomoni hi kumiwa hi ri vaonhi, siku leri wena n'wini wanga u nga ta va u tietlelele, u lahliwa ni vakokwa wa wena.
Loko Batixeba a ha vulavula ni hosi, muprofeta Natani a nghena.
Va vikela hosi va ku: Muprofeta Natani hi loyi! Loko muprofeta a fika emahlweni ka hosi, a xeweta hi ku korhama, mombo wa yena wu ko wu khumba misava.
Kutani Natani a ku ka hosi: We hosi n'wini wanga, xana a nga va a ri wena la vuleke leswaku Adoniya ú fanele ku teka xitshamu xa wena xa vuhosi ke, a sala a fuma endzhaku ka wena, xana?
Ndzi vula leswi, hikuva namuntlha ú rhelerile a ya exihlobyeni xa Rogele, a ya gandzela kona hi ku tlhava tihomu ni marhole lama nonisiweke ni tinyimpfu leto tala. Ú pfange no rhamba vana va hosi hinkwavo, ni vafambisi va mavuthu, ni muprista Abiyatara. Sweswi ndzi vulavulaka, va le ku dyeni, va nwa na yena va ri karhi va n'wi phata va ku: ‘Hanya hi masiku, wena hosi Adoniya!’
Kambe mina nandza wa wena, na muprista Sadoki, na Benaya n'wana Yoyada, na nandza wa wena Solomoni, a nga hi rhambanga.
Xana makungu lawa ma lulamisiwile hi wena hosi n'wini wanga, xana? Kasi hina malandza ya wena, a wu hi tivisanga leswaku loyi a nga ta teka xitshamu xa vuhosi endzhaku ka wena, ú ta va mani, we hosi yanga.
Hosi Davhida a hlamula a ku: Ndzi vitaneleni Batixeba, a ta haleno. Hiloko Batixeba a nghena laha hosi a yi ri kona, a yima emahlweni ka yona.
Kutani hosi Davhida a hlambanya a ku: HOSI yi kona, yona leyi yi kutsuleke moya wa mina emaxangwini hinkwawo.
Namuntlha ndzi tiyisa leswi ndzi ku hlambanyeleke swona hi vito ra HOSI Xikwembu xa Israele, siku ndzi nga te: ‘Solomoni n'wana wa wena, hi yena loyi a nga ta fuma endzhaku ka mina, a ndzi tlhandlama exitshan'wini xa mina xa vuhosi.’ Namuntlha, ndzi ta endlisa sweswo!
Hiloko Batixeba a korhama, mombo wa yena wu ko wu khumba ehansi, a nkhinsamela hosi, a ku: Wena hosi Davhida n'wini wanga, hanya hilaha ku nga heriki.
Hosi Davhida a engeta a ku: Ndzi vitaneleni muprista Sadoki ni muprofeta Natani, swin'we na Benaya n'wana Yoyada. Kutani va ta emahlweni ka hosi.
Hiloko hosi yi va lerisa yi ku: Mina n'wini wa n'wina, ndzi ri, fambani swin'we ni malandza ya mina, mi ya byela n'wana wa mina Solomoni ku gada meyila ya mina, mi rhelela na yena mi ya eGihoni.
Loko mi fika kona, muprista Sadoki ni muprofeta Natani a va n'wi veke ku va hosi ya Israele, hi ku n'wi chela mafurha enhlokweni. Kutani mi ba mhalamhala, mi huwelela mi ku: ‘Hanya hi masiku, we hosi Solomoni!’
Endzhaku ka sweswo, n'wi rhangiseni emahlweni, mi tlhandlukela na yena haleno leswaku a ta teka xitshamu xa mina xa vuhosi, hikuva hi yena loyi a nga ta fuma endzhaku ka mina. Ndzi n'wi hlawurile ku fambisa tiko ra Israele ni ra Yuda.
A swi ve tano, ku hlamula Benaya n'wana Yoyada, makungu lawa a ma tiyisiwe hi HOSI Xikwembu xa wena, we n'wini wanga.
HOSI Xikwembu a xi hlayise Solomoni hilaha xi ku hlayiseke hakona, wena hosi n'wini wanga. A xi kurise vuhosi bya yena, byi tlula ni vuhosi bya wena hosi Davhida, we n'wini wanga.
Kavaloko muprista Sadoki, ni muprofeta Natani, na Benaya n'wana Yoyada, swin'we ni mavuthu ya Vakereti ni Vapeleti, va gadisa Solomoni emeyila ya hosi Davhida, va rhelela va ya na yena eGihoni.
Loko va fikile kona, muprista Sadoki a teka rimhondzo ra mafurha eka Ntsonga lowo Hlawuleka, a ya chela Solomoni enhlokweni a n'wi veka hosi. Kutani ku biwa mhalamhala, hinkwavo lava a va ri kona va huwelela va ku: Hanya hi masiku, we hosi Solomoni!
Kutani tiko hinkwaro ri n'wi rhangisa emahlweni; va tlhandluka na yena va ri karhi va chaya switiringo, ni ku ba minkulungwana ya ntsako lowukulu, huwa ya kona yi ninginisa ni misava.
Adoniya ni varhambiwa va yena a va hetisa ku dya nkhuvo wa vona loko va twa huwa leyi. Na yena Yowabu a twa mpfumawulo wa mhalamhala, kutani a va vutisa a ku: Xana huwa leyi yi twalaka emutini yi nga va yi ri ya yini ke?
Loko a ha vulavula, ko humelela Yonatani n'wana muprista Abiyatara, kutani Adoniya a ku ka yena: Tana haleno, hikuva wena u nhenha, wonge u rhwele mahungu lamanene.
E-e, a hi swona, ku hlamula Yonatani eka Adoniya, hikuva n'wini wa hina hosi Davhida ú vekile Solomoni ehosi.
Naswona hosi yi rhumerile Solomoni a ri ni muprista Sadoki, ni muprofeta Natani, na Benaya n'wana Yoyada, ni mavuthu ya Vakereti ni Vapeleti; va n'wi gadisile meyila ya hosi
kutani muprista Sadoki ni muprofeta Natani va n'wi cherile mafurha enhlokweni ku n'wi veka hosi eGihoni. Kutani va suke kona, va tlhandlukela haleno va tsakile ngopfu, muti wu ko wu ninginika hi ntsako wa kona; hi yona huwa leyi u yi tweke.
Solomoni ú tekile xitshamu xa vuhosi.
Naswona, malandza ya hosi Davhida n'wini wa hina ma le ku tlangeleni le ka yena, ma ri karhi ma vula leswaku Xikwembu ingi xi nga twarisa vito ra Solomoni ku tlula ni ra Davhida, ni leswaku vuhosi bya Solomoni a byi tlule ni bya Davhida. Hosi Davhida ú amukerile marito lawa hi ku korhamela ehansi a ri esangwini.
Naswona ú engeterile a ku: ‘A ku nkhensiwe HOSI Xikwembu xa Israele, lexi xi ndzi pfumeleleke ku vona un'wana wa vana va mina a teka vuhosi bya mina hi siku lera namuntlha, ndzi ri karhi ndzi swi vona hi mahlo.’
Hiloko varhambiwa hinkwavo va Adoniya va khomiwa hi ku chava lokukulu, va suka va hangalaka, un'wana ni un'wana a khoma ndlela ya yena, a tifambela.
Loko a ri Adoniya, hi ku chava Solomoni, a suka a ya khomelela timhondzo ta alitari.
Va ya vikela Solomoni etimhaka leti, va ku: Yingisa, Adoniya wa ku chava wena hosi Solomoni, hikokwalaho ú yile a ya khomelela timhondzo ta alitari, kutani wa kombela ú ri: ‘Hosi Solomoni a a rhange a ndzi hlambanyela, a tiboha leswaku a nga ka a nga ndzi dlayi hi banga ra yena, mina nandza wa yena.’
Kutani Solomoni a hlamula a ku: Loko a tikomba vumunhu, a nga ka a nga lahlekeriwi hi nsisi ni wun'we. Kambe loko a tikomba vubihi, ú ta fa.
Hiloko hosi Solomoni a rhuma vanhu ku ya xikisa Adoniya alitarini. Kutani Adoniya a fika, a nkhinsama emahlweni ka hosi Solomoni, kutani Solomoni a ku ka yena: Yana ekaya!
Loko Davhida a vona leswaku nkarhi wa yena wa ku hundza emisaveni wu fikile, a laya Solomoni n'wana wa yena, a ku
Ndzi le kusuhi ni ku fa, yi nga ndlela ya munhu un'wana ni un'wana wa laha misaveni. Hikokwalaho, tiya nhlana, u tikomba ku va wanuna.
Hlayisa tifanelo ta wena emahlweni ka HOSI Xikwembu xa wena, u hanya hi tindlela ta xona. Hlayisa swiletelo swa xona, ni milawu ya xona, ni swiboho swa xona, ni switsundzuxo swa xona, hilaha Muxe a tsaleke hakona ebukwini ya milawu. Loko u endla sweswo, u ta humelela emintirhweni hinkwayo leyi u nga ta yi endla, ni hinkwako lomu makungu ya wena ma nga ta ku kongomisa kona.
Naswona, HOSI yi ta hetisa leswi yi ndzi tshembiseke swona loko yi te: ‘A wu nga pfumali ntukulu wa yindlu ya wena la nga ta teka vuhosi bya Israele, ni siku ni rin'we, loko vatukulu va wena va tikhoma emahanyelweni ya vona, ni loko va hanyela ntiyiso emahlweni ka mina, hi timbilu ta vona hinkwato ni mimoya ya vona hinkwayo.’
Tlhandlakambirhi, wa swi tiva leswi Yowabu n'wana Seruya a ndzi dyoheleke ha swona, ni hilaha a nga dyohela vafambisi lavambirhi va mavuthu ya Israele hakona, va nga va Abinere n'wana Nere, na Amasa n'wana Yetere, hi ku va dlaya; nkarhi lowu tiko ri nga etlela, yena ú halatile ngati tanihi loko yi ri minkarhi ya tinyimpi; ú nyamisile vamba ra yena ni tintanghu ta yena hi ngati ya tinyimpi.
Hikokwalaho, tirhisa vutlhari bya wena, kambe u nga pfumeli leswaku xidyuhari lexi xo basa nhloko xi rhelelela exivandleni xa vafi hi rifu ra ntumbuluko.
Tlhelo rin'wana, u ta komba tintswalo eka vana va Barizilayi wa Mugiliyadi, u va katsa ni lava u phemaka na vona endyelweni yin'we, hikuva va ndzi kombe tintswalo, loko ndzi balekela makwenu Abixalomu.
Nakambe, laha ka wena ku na Ximeyi n'wana Gera, munhu wa Benjamini la humaka eBahurimi. Hi yena loyi a ndzi rhukaneke swinene hi marito yo chavisa, siku ndzi yeke eMahanayimi. Kambe loko a tisorile emahlweni ka mina eYordani, ndzi n'wi hlambanyele hi vito ra HOSI ndzi ku ka yena: ‘Ndzi nga ka ndzi nga ku dlayi hi banga ra mina!’
Kambe sweswi n'wi vone nandzu, hikuva u munhu wo tlhariha wena, u ta tiva leswi u faneleke ku n'wi khomisa swona; kutani u ta lahla xidyuhari lexi xo basa nhloko exivandleni xa vafi, hi ku halata ngati ya xona.
Kutani Davhida a tietlelela, va n'wi lahla eka Muti-wa-Davhida.
Davhida ú fumile tiko ra Israele malembe ya 40; eka malembe lawa, ú fumile malembe ya 7 a ri Hebroni, kasi laman'wana ya 33 ú fumile a ri eYerusalema.
Kutani Solomoni a sala a teka vuhosi bya Davhida tata wa yena. Vuhosi bya yena byi ya byi tiyisiwa.
Adoniya n'wana nkosikazi Hagiti a ya vonana na Batixeba mana wa Solomoni. Xana u ta hi ku rhula ke? ku vutisa Batixeba. Adoniya a hlamula a ku: Kunene, hi ku rhula!
a engeta a ku: Ndzi ni mahungu na wena, lawa ndzi lavaka ku ku byela wona. Vula! ku hlamula Batixeba.
Adoniya a vula a ku: Wa swi tiva leswaku vuhosi a byi ri bya mina; naswona tiko hinkwaro ra Israele a ri langutele leswaku ndzi fuma. Kambe swilo swi hundzukile, vuhosi byi tekiwile hi makwerhu, hikuva byi hundzuke bya yena hi ku rhandza ka HOSI Xikwembu.
Sweswi ke, ndzi ni xikombelo xin'we ntsena eka wena. U nga ndzi aleli. Tana na xona, ku vula Batixeba.
Hiloko Adoniya a ku: Ndzi fikisele rito eka hosi Solomoni, hikuva wena a nge ku aleli. A ndzi kombela ku nyikiwa Abixaga luya wa le Xuneme ku va nsati wa mina.
Batixeba a tshembisa a ku: Hiswona, swi lulamile, ndzi ta fikisa mhaka ya wena eka hosi.
Hiloko Batixeba a ya eka hosi Solomoni, ku ya vulavulela Adoniya. Hosi yi tlakuka ku hlanganisa mana wa yona, yi n'wi xeweta hi ku korhama, kutani yi tlhelela exitshan'wini xa yona, yi lerisa leswaku mana wa yona a tiseriwa xitshamu xin'wana. Batixeba a tshama hi le tlhelweni ra xinene ra hosi
kutani a ku: Ndzi kombela xilonyana xin'we eka wena, u nga ndzi aleli. Hosi yi ku ka yena: Kombela manana, hikuva a ndzi nga ku aleli.
Xana u nge pfumeli leswaku Abixaga wa le Xuneme a tekiwa hi makwenu Adoniya, a va nsati wa yena ke? ku vula Batixeba.
Hosi Solomoni a hlamula, a ku ka mana wa yena: Loko u kombela leswaku Abixaga wa le Xuneme a va nsati wa Adoniya, n'wi kombelele ni vuhosi, hikuva hi ku velekiwa Adoniya ú nkulu eka mina! Naswona u byi kombelela muprista Abiyatara na Yowabu n'wana Seruya!
Hiloko hosi Solomoni a hlambanya hi vito ra HOSI Xikwembu a ku: Ndzi tiyisa hi ku hlambanya emahlweni ka Xikwembu leswaku, hi marito lawa, Adoniya ú tivangele rifu.
HOSI yi kona, yona leyi yi ndzi tiyiseke, leyi yi nga ndzi veka evuhosini bya Davhida tata wa mina, leyi yi ndzi sunguleleke yindlu ya vuhosi, hi ku landza xitshembiso xa yona; ndzi ri: Namuntlha, Adoniya wa fa!
Hiloko hosi Solomoni a rhuma Benaya n'wana Yoyada, kutani Benaya a ya juma Adoniya, a n'wi dlaya.
Loko a ri muprista Abiyatara, hosi Solomoni a n'wi lerisa a ku: Famba emasin'wini ya wena le Anatoto. U faneriwa hi rifu, kambe a ndzi nga ku dlayi sweswi, hikuva ú rhwarile Areka ya HOSI N'wini wanga emahlweni ka Davhida tata wa mina; u xanisekile swin'we na yena emaxangwini ya yena hinkwawo.
Hi mukhuva wolowo, Solomoni a hlongola Abiyatara entirhweni wa vuprista bya HOSI Xikwembu, kutani rito leri HOSI Xikwembu xi ri vuleke ehenhla ka yindlu ya Heli emutini wa Xilo, ri va ri hetiseka.
Loko timhaka leti ti fika etindleveni ta Yowabu, a tsutsumela eka Ntsonga lowo Hlawuleka wa HOSI Xikwembu, a fika a khomelela timhondzo ta alitari, hikuva a a seketela Adoniya, hambileswi a nga seketelangiki Abixalomu.
Hosi Solomoni a tivisiwa leswaku Yowabu ú tsutsumele eka Ntsonga lowo Hlawuleka, ni leswaku ú le alitarini. Hiloko a rhuma Benaya n'wana Yoyada a ku: Famba u ya n'wi juma, u n'wi dlaya!
Benaya a ya nghena eka Ntsonga lowo Hlawuleka wa HOSI Xikwembu, a fika a lerisa Yowabu hi vito ra hosi Solomoni a ku: Humela handle! E-e, ndzi ta fela kwala, ku hlamula Yowabu. Benaya a tlhela ni nhlamulo leyi eka hosi, a yi tivisa leswi Yowabu a vuleke swona.
Hosi Solomoni a hlamula a ku: Endla hilaha a vuleke hakona, n'wi jume u n'wi dlaya, u n'wi lahlela kona kwalaho; u ta va u ndzi kutsurile, mina ni ndyangu wa tatana, enandzwini wa ngati leyi Yowabu a yi halateke ehandle ka nandzu.
HOSI Xikwembu xi ta rihiseta mintirho ya Yowabu yo halata ngati, hikuva ú jumile vavanuna vambirhi lavanene lavo lulama ku tlula yena, va nga Abinere n'wana Nere ndhunankulu ya mavuthu ya Israele, na Amasa n'wana Yetere ndhunankulu ya mavuthu ya Yuda, a va dlaya hi banga, tatana Davhida a nga swi tivi.
Nandzu wa rifu ra vona wu ta wela Yowabu ni vatukulu va yena hilaha ku nga heriki. Kasi Davhida, ni vatukulu va yena, ni rixaka ra yena, ni vuhosi bya yena, swi ta nyikiwa ku rhula loku humaka eka HOSI Xikwembu, hilaha ku nga heriki.
Hiloko Benaya n'wana Yoyada a tlhandlukela alitarini, a fika a juma Yowabu a n'wi dlaya. Kutani Yowabu a lahliwa emutini wa yena lowu a wu ri kusuhi ni mananga.
Hosi Solomoni a veka Benaya n'wana Yoyada ku va ndhunankulu ya mavuthu ematshan'wini ya Yowabu, a veka Sadoki ku va muprista ematshan'wini ya Abiyatara.
Endzhaku ka sweswo, hosi Solomoni a rhuma vanhu ku ya vitana Ximeyi, kutani a ku ka yena: Tiakele yindlu ya wena eYerusalema, u tshama ka yona. U nga tshuki u suka eka yona; u nga ha famba-fambi.
Siku u nga ta suka eka yona, u tsemakanya xinkobyana xa Kedroni, tiva leswaku ku ta va ko ku fa ka wena. U ta va u tisungile.
Ximeyi a hlamula hosi a ku: Mhaka leyi ya twala. Mina nandza wa wena ndzi ta endla hilaha u vulaka hakona, wena hosi n'wini wanga. Kutani Ximeyi a tshama eYerusalema masiku yo tala.
Kambe siku rin'wana loko ku hundzile malembe manharhu, mahlonga mambirhi ya Ximeyi ma balekela eka Akixi, n'wana Maaka, hosi ya le Gati. Loko mhaka leyi yi fika etindleveni ta Ximeyi ni loko a twa leswaku mahlonga ya yena ma le Gati
a pfuka a bohelela xitshamu ehancini ya yena, a kongoma eGati eka Akixi ku ya lava mahlonga ya yena kona, kutani a ya vuya na wona hi le Gati.
Loko Solomoni a byeriwa leswaku Ximeyi ú sukile eYerusalema ku ya eGati a tlhela a vuya
a rhuma vanhu ku ya vitana Ximeyi, a ku ka yena: Xana a ndzi ku hlambanyisanga hi vito ra HOSI ni ku ku laya swinene xana? Ndzi te eka wena: ‘Siku u sukaka laha, u ya kwihi kumbe kwihi, swi tive leswaku ku ta va ko ku fa ka wena.’ Wena u hlamurile u ku: ‘Mhaka ya kona ya twala, ndzi ta yingisa.’
Hikwalaho ka yini u nga hlayisanga ku hlambanya ka wena emahlweni ka HOSI ni nawu lowu ndzi ku leriseke wona, xana?
Hosi Solomoni a engeta a ku: Wa swi tiva embilwini ya wena hinkwaswo leswo biha leswi u dyoheleke Davhida tata wa mina ha swona; hikokwalaho, HOSI Xikwembu xi ta ku rhwexa nandzu wa wena wa leswo biha.
Loko a ri hosi Solomoni, ú ta kateka, kutani vuhosi bya Davhida byi ta tiyisiwa emahlweni ka HOSI Xikwembu hilaha ku nga heriki.
Solomoni a endla vuxaka na Faro hosi ya le Egipta, a teka N'wa-Faro, a n'wi hlomisela emutini wa Davhida, ku kondza a heta ku tiakela yindlu ya yena ni ku aka yindlu ya HOSI Xikwembu, swin'we ni rirhangu ro biyelela Yerusalema.
Enkarhini wolowo HOSI Xikwembu a xi nga si akeriwa yindlu ya xona, hikokwalaho vanhu a va tolovele ku humesa magandzelo eswitsungeni leswo hlawuleka.
Solomoni a a rhandza HOSI Xikwembu, a hanya hi ku yingisa swiletelo swa tata wa yena Davhida. Hi tlhelo rin'wana, Solomoni a a tolovele ku humesa magandzelo ni ku hisa mirhi ya risuna eswitsungeni leswo hlawuleka.
Siku rin'wana hosi Solomoni a ya eGibiyoni ku ya humesa kona magandzelo, hikuva xitsunga lexi xo hlawuleka a xi tlula swin'wana hi ntikelo. (Solomoni ú humesile eka xona magandzelo yo hisiwa ya madzana-dzana.)
Kutani le Gibiyoni, HOSI Xikwembu xi tikomba eka Solomoni hi norho nivusiku. Xikwembu xi ku ka yena: Kombela lexi u xi lavaka, kutani ndzi ta ku nyika xona!
Solomoni a hlamula a ku: U kombisile rirhandzu lerikulu eka tata wa mina Davhida nandza wa wena, hikuva tatana ú hanyile emahlweni ka wena hi ndlela yo tshembeka ni yo lulama, ni mbilu yo tenga. Kutani rirhandzu lerikulu leri, a ri welanga ehansi leswi u n'wi nyikeke n'wana, a nga mina loyi namuntlha ndzi tekaka vuhosi bya tatana.
Kutani we HOSI Xikwembu xanga, u vekile mina nandza wa wena ku va hosi exitshan'wini xa tatana Davhida. Kambe ndza ha ri lontsongo ngopfu, mafambisele ya tiko a ndzi ma tivi.
Mina nandza wa wena, ndzi le xikarhi ka tiko ra wena leri u ri hlawuleke; ntsengo wa rona i ntsandza-vahlayi, hikuva va tele ngopfu.
Hikokwalaho, mina nandza wa wena, ndzi kombela vutlhari ni ku twisisa, ndzi ta kota ku fambisa tiko leri ra wena hi ku hlawula leswinene eka leswo biha, hikuva tiko leri ra wena ra tika, ri nga fambisiwa hi mani xana?
Xikombelo lexi xa Solomoni xi tsakisa ngopfu HOSI Xikwembu.
Kutani xi ku ka yena: Leswi u tikombeleleke vutlhari ni ku twisisa leswaku u ta kota ku hlawula leswinene, ni leswi u nga tikombelelangiki ku hanya masiku yo tala, kumbe ku fuwa ngopfu, kumbe ku vona ku fa ka valala va wena
yingisa: Ndzi ta endla leswi u swi kombelaka. Ndzi ta ku nyika vutlhari ni ku twisisa, leswaku u ta kota ku hlawula, u tlula hi vutlhari vanhu hinkwavo lava hanyeke u nga si va kona, ni lava nga ta velekiwa endzhaku ka wena.
Tlhandlakambirhi, na leswi u nga swi kombelangiki, ku fana ni ku fuwa ngopfu, kumbe ku xiximiwa ngopfu, ndzi ta ku nyika swona. Hikokwalaho, a ku nga vi na hosi yin'wana leyi nga ta fana na wena, evutomini bya wena hinkwabyo.
Kutani loko u famba hi tindlela ta mina, u ri karhi u hlayisa swiletelo swa mina ni milawu ya mina ku fana ni tata wa wena Davhida, ndzi ta engetela masiku ya ku hanya ka wena.
Kavaloko Solomoni a phaphama, a vona leswaku a ku ri ku lorha. Kutani a tlhelela eYerusalema, a fika a yima emahlweni ka Areka ya Ntwanano wa HOSI, a tlangela hi ku humesa magandzelo ya xinakulobye yo hisiwa ni lawa ya dyiwaka, a endlela malandza ya yena hinkwawo enkhuvo.
Siku rin'wana, tinghwavava timbirhi ti ta entsindza, ti fika ti yima emahlweni ka hosi.
Yin'wana ya tona yi mangala yi ku: Wena n'wini wanga, wansati loyi, ndzi tshama na yena endlwini yin'we. A hi ri kun'we endlwini siku ndzi velekeke n'wana.
Loko ku hundzile masiku manharhu endzhaku ka loko ndzi tintshunxile, na yena wansati loyi a veleka n'wana. A hi tshama hi ri hexe; a ku nga ri na munhu un'wana endlwini, ehandle ka hina vambirhi.
Nivusiku, xihlangi xa mufana xa wansati loyi xi fa, hikuva a a etlele hi xona.
Hiloko a pfuka exikarhi ka vusiku, a susa xihlangi xa mina xa mufana etsheveni ra mina, loko mina nandza wa wena ndza ha yile hi vurhongo, kutani a xi veka exifuveni xa yena, a teka xa yena lexi feke a xi lata exifuveni xa mina.
Hi vurhonga loko ndzi xalamuka ku mamisa n'wana wa mina, ndzi kuma leswaku ú file. Kambe loko ri xile, ndzi n'wi xiyisisa, ndzi kuma leswaku a xi nga ri xona xihlangi xa mina lexi ndzi xi velekeke.
E-e, a hi swona! ku nghenelela wansati loyi un'wana, xihlangi lexi hanyaka i xa mina, lexi feke i xa wena. Hayi! Xa wena hi lexi feke, xa mina hi lexi hanyaka, ku hlamula wansati lowo sungula. Va kanetana hi ndlela yoleyo emahlweni ka hosi.
Hosi yi ehleketa, yi ku: Wansati lowo sungula ú ri, xihlangi lexi hanyaka i xa yena, lexi xi feke i xa lowa vumbirhi. Kasi wansati lowa vumbirhi ú ri, e-e, lexi xi feke i xa lowo sungula, lexi hanyaka i xa yena.
Hiloko hosi yi lerisa yi ku: Ndzi tiseleni banga, kutani banga ri tisiwa eka hosi.
Pandzani xihlangi lexi hanyaka hi le xikarhi, ku vula hosi, mi nyika rihlanguti rin'we eka wansati lowo sungula, ni lerin'wana eka lowa vumbirhi.
Mbilu ya mana wa xihlangi lexi hanyaka yi tlhavekela n'wana loyi wa yena; hiloko a ku ka hosi: Yo, N'wini wanga! N'wi nyike xihlangi lexi hanyaka lexi. Va nga tshuki va xi dlaya. Lowa vumbirhi a engeta ku nghenelela, a ku: Xi nge vi xa wena, xi nge vi xa mina. Xi pandzeni!
Hiloko hosi yi avanyisa mhaka yi ku: Nyikani xihlangi lexi hanyaka eka wansati lowo sungula, mi nga tshuki mi xi dlaya, hikuva wansati loyi hi yena mana wa xona.
Vanhu hinkwavo va Israele va twa hilaha hosi yi avanyiseke mhaka leyi hakona, kutani va chava Solomoni, hikuva a va swi vona leswaku ú ni vutlhari bya Xikwembu eku avanyiseni ka timhaka.
Hosi Solomoni a a fuma tiko hinkwaro ra Israele
Muprista a a ri Azariya n'wana Sadoki.
Muhlayisi wa makanelwa a a ri Yoxafati n'wana Ahiludi.
Vaprista van'wana a va ri Sadoki na Abiyatara.
Mutsundzuxi tlhelo munghana wa hosi a a ri muprista Zabudu n'wana Natani.
Mulanguteri wa lava tirhelaka xibalo a a ri Adonirama n'wana Abida.
Solomoni a a ri ni tindhuna ta 12 etikweni hinkwaro ra Israele, leti a ti n'wi hlengeletela swakudya swo phamela va le ntsindza swin'we na yena n'wini. Ndhuna yin'wana ni yin'wana a yi fanele ku vona swo hlengeleta swakudya swa n'hweti yin'we hi lembe.
Bene-Huru, emagangeni ya Efrayimi.
Bene-Dekera, eMakasa, ni le Xaalabimi, ni le Beta-Xemexe, ni le Eloni-Beta-Hanana.
Bene-Hesede, le Aruboto; muti wa Soko ni tiko hinkwaro ra Hefere a swi ri ehansi ka yena.
Bene-Abinadaba, emugangeni hinkwawo wa Doro; nsati wa yena a a ri Tafata n'wana Solomoni.
Baana n'wana Ahiludu, eTaanaka, ni le Megido, ni hinkwako laha ku vandzakaneke ni le Saretani ehansi ka Yizriele, ni ku sukela eBeta-Xeyani ku ya fika le Avele-Mehola, ku hundza ni le Yokimeyama.
Bene-Gebere le Ramoto-Giliyadi; ematlhelweni ya le Giliyadi, a a ri ni mintsonga ya Yayiro n'wana Manase; naswona a a ri ni xifundzha xa Arigobi lexi nge Baxani, xi ri ni miti leyikulu ya 60 leyi rhendzeriweke hi rirhangu ni timbanti to gogiwa hi timhingu ta koporo.
Ahinadaba n'wana Ido, eMahanayimi.
Ahimasi, eNeftali; nsati wa yena a a ri Basemata n'wana Solomoni.
Baana n'wana Huxayi, le Axere ni le Beyaloto.
Yoxafati n'wana Paruwaka, le ka Isakara.
Ximeyi n'wana Ela, eka Benjamini.
Naswona a ku ri ni mufambisi wa tindhuna etikweni.
Vanhu va Yuda na Israele a va tele tanihi sava ra le ribuweni ra lwandle; kutani va dya, va nwa, va tsakile.
Solomoni a a fuma matiko hinkwawo evupeladyambu bya nambu wa Yufrata; naswona a a fuma tiko ra Vafilista, ku ya fika ni le ndzilekaneni wa tiko ra Egipta. Vaaki va kona va n'wi humeserile ndzuvo ni ku n'wi tirhela vutomi bya yena hinkwabyo.
Eka hosi Solomoni, a ku dyiwa leswi hi siku: Masaka ya 30 ya mapa ya xibasa, ni masaka ya 60 ya mugayo
ni tihomu leti nonisiweke ta 10 ta le tshangeni, ni tihomu ta 20 ta le madyelweni, ni tinyimpfu ta 100, swin'we ni nyama ya tinhongo ni ya timhala ni ya timbavala, ni ya masekwa lama nonisiweke
hikuva Solomoni a a fuma matiko hinkwawo ya le vupeladyambu bya nambu wa Yufrata, ku sukela emutini wa Tifisaka ku fikela emutini wa Gaza. Tihosi ta matiko lawa hinkwawo a ti fumiwa hi Solomoni, kutani loko ma ri matiko man'wana, Solomoni a a akisanile na wona hi ku rhula, ematlhelweni hinkwawo.
Enkarhini hinkwawo wa ku fuma ka Solomoni, vanhu va Yuda na Israele a va hanya hi ku rhula va hlayisekile, ku sukela eDani ku fikela eBerexeba, un'wana ni un'wana a titshamele endzhutini wa murhi wa yena wa vhinya, kumbe endzhutini wa nkuwa wa yena.
Naswona, Solomoni a a ri ni swivala swa 40 000 swa tihanci ta makalichi, ni vagadi va 12 000 va tihanci ta nyimpi.
Tindhuna ta tiko a ti vona swo phamela hosi Solomoni ni malandza ya yena hinkwawo lawa a ma dya swa le ntsindza; ndhuna yin'wana ni yin'wana a yi tirha n'hweti yin'we, kutani a va vona leswaku ku nga pfumaleki nchumu.
Naswona, tindhuna a ti hlengeleta mavele ya maxalana ni byanyi lebyi omeke ku phamela tihanci ta makalichi ni leto gadiwa, hinkwako lomu a swi laveka kona. Hi ndlela leyi, ndhuna yin'wana ni yin'wana a yi hetisisa tifanelo ta yona.
Xikwembu a xi nyikile Solomoni evutlhari, ni ku twisisa loku enteke, ni miehleketo yo anama tanihi sava eribuweni ra lwandle.
Hikokwalaho, vutlhari bya Solomoni a byi tlula bya vanhu hinkwavo va le vuxeni, ni bya hinkwavo va le Egipta.
A a tlula vanhu hinkwavo hi ku tlhariha. A a tlharihile ku tlula ni vana va Maholi, a nga Etani wa Muezra, na Hemani, na Kalkolo, na Darda. Vito ra yena a ri dumile eka vanhu va matiko ya matlhelo hinkwawo.
Solomoni ú tsarile swivuriso swo ringana 3 000, a qamba ni tinsimu ta 1 005.
Ú hlamuserile ta misinya, ku sukela eka leyikulu tanihi mirhi ya kedari ya le Lebanoni, ku fikela eka leyitsongo yo fana ni swimidyana swa hisopa leswi milaka emakhumbini; naswona ú hlamuserile ta swiharhi ni swinyanyana, ni swikokovi, ni tinhlampfi.
Vanhu a va huma ematikweni hinkwawo va ta yingisa vutlhari bya yena, va rhumiwa hi tihosi hinkwato ta misava leti byeriweke ta vutlhari lebyi.
Hiramu hosi ya Tiri a twa leswaku Solomoni ú nyikiwile vuhosi bya tata wa yena hi ku cheriwa mafurha enhlokweni; hiloko a rhumela malandza ya yena eka Solomoni, hikuva hi minkarhi hinkwayo Hiramu a a ri nakulobye wa Davhida.
Solomoni a hlamula Hiramu hi rito leri nge
Wa swi tiva leswaku, hi mhaka ya ku hlaseriwa hi valala hi matlhelo hinkwawo, Davhida ú tsandzekile ku aka yindlu yo twarisa vito ra HOSI Xikwembu xa yena, ku fikela loko HOSI Xikwembu xi nyiketa valala va yena va va ehansi ka minkondzo ya yena.
Kambe masiku lawa, HOSI Xikwembu xa mina xi ndzi nyikile ku rhula matlhelo hinkwawo. Ndzi hava nala; hambi xi ri xo hiha, ndzi hava ni xin'we.
Hikokwalaho, ndzi ni makungu yo aka yindlu yo twarisa vito ra HOSI Xikwembu xa mina, hikuva xi tshembisile tata wa mina Davhida, xi ku: ‘N'wana wa wena loyi ndzi nga ta n'wi nyika vuhosi bya wena, hi yena la nga ta aka yindlu yo twarisa vito ra mina.’
Kutani ke, lerisa vanhu leswaku va ndzi tsemela timhandze ta kedari ta le Lebanoni; malandza ya mina ma ta tirhisana ni malandza ya wena, kutani ndzi ta ku tamerisa muholo wa malandza ya wena, hi ku ya hi ntsengo lowu u nga ta wu veka, hikuva wa swi tiva leswaku, laha ka hina, vavanuna lava tivaka ku tsema timhandze kukotisa Vasidoni a va kona.
Loko Hiramu a vikeriwile marito lawa ya Solomoni, a tsaka ngopfu, kutani a ku: HOSI a yi nkhensiwe namuntlha, leswi yi nyikeke Davhida en'wana wo tlhariha ku fuma tiko lerikulu leri.
Kutani Hiramu a rhumela Solomoni erito leri nge: Mahungu lawa u nga ndzi rhumela wona, ndzi ma kumile. Ndzi tiyimisele ku endla hinkwaswo hilaha u navelaka hakona, emhakeni ya timhandze ta kedari ni ta kipresi.
Malandza ya mina ma ta tsema timhandze leti entshaveni ya Lebanoni ma ti rhelerisela elwandle; kona ndzi ta ti boha ti papama ematini, kutani ti ta kokeriwa endhawini leyi u nga ta ndzi komba yona, laha ti nga ta ntshunxiwa kona, u ti rhwala. Kutani wena u ta ndzi nkhensa hi ku ndzi tisela swakudya swo phamela muti wa mina.
Hikokwalaho, Hiramu a rhumela Solomoni timhandze hinkwato ta kedari ni ta kipresi, leti Solomoni a ti kombeleke.
Loko a ri yena Solomoni, a nkhensa Hiramu hi masaka ya 20 000 ya koroni yo phamela muti wa yena, ni tinkho ta 20 ta mafurha ya risima. Solomoni ú humesile swakudya leswi lembe rin'wana ni rin'wana, a nkhensa Hiramu ha swona.
Kutani HOSI Xikwembu xi nyika Solomoni evutlhari, hilaha xi n'wi tshembiseke hakona. Hiramu na Solomoni va akisana hi ku rhula, ha vambirhi va vumba xinakulobye.
Hosi Solomoni a lerisa mintirho ya xibalo etikweni hinkwaro ra Israele, kutani ku huma vavanuna va 30 000.
A va rhumela eLebanoni, hi mintlawa yo ncincana ya vavanuna va 10 000 hi n'hweti, va tirha n'hweti eLebanoni, kutani va wisa tin'hweti timbirhi ekaya. Mulanguteri wa mintirho ya xibalo a a ri Adonirama.
Naswona, Solomoni a a ri ni vavanuna va 70 000 vo hlengeleta nhundzu, ni vavanuna va 80 000 lava a va cela maribye emagangeni.
Ehandle ka vona lava, Solomoni a a ri ni valanguteri lavakulu va 3 300 lava a va fambisa vatirhi, va kamba mintirho ya vona.
Hi ku lerisiwa hi hosi, vatirhi a va vatla maribye lamakulu ya nkoka, va endlela ku aka masungulo ya yindlu ya Tempele hi maribye ya kona.
Hi ndlela leyi vaaki va Solomoni ni vaaki va Hiramu va vatla timhandze ni maribye hi ku pfunana ni Vagebali, va lulamisa swo aka yindlu ya Tempele ha swona.
Endzhaku ka malembe ya 480 loko Vaisraele va humile etikweni ra Egipta, Solomoni a sungula ku aka yindlu ya HOSI Xikwembu. A ri ri lembe ra vumune ra ku fuma ka yena etikweni ra Vaisraele, hi n'hweti ya Zifi yi nga ya vumbirhi elembeni ra Xiyuda.
Yindlu ya Tempele leyi hosi Solomoni a yi akeleke HOSI Xikwembu, a yi lehile 30 m, yi anamile 10 m, ku ya henhla yi ri 15 m.
Rikupakupa ra le mahlweni ka xivandla lexo Hlawuleka xa Tempele a ri lehile 10 m, ri ringana ni ku anama ka Tempele, kutani a ri humile 5 m emahlweni ka Tempele.
Ekhumbini ra Tempele, Solomoni a boxa mafasitere lama anameke hi le ndzeni ku tlula ehandle ka wona.
Kutani a yimisa muako wa swithezi lowu khomanaka ni khumbi ra Tempele, wu rhendzela khumbi ra le handle ka xivandla lexo hlawuleka ni ra xivandla lexo hlawuleka xa le mpfungwe, a aka eka wona makamari yo rhendzela Tempele.
Makamari ya xithezi xa le hansi a ma anamile 2,50 m, ya le xikarhi 3 m, ni ya le henhla 3,50 m. Mhaka hileswaku makhumbi ya le handle ya Tempele a ma endliwile ma ri ni tinhla leti humelaka ehandle, leswaku timhandze leti rhwalaka swithezi ti seketela kunene etinhleni, ti nga ngheni ekhumbini ra Tempele.
Eku akeni ka Tempele, a ku tirhisiwa maribye lama taka ma vatliwile lomu ma ceriwaka kona. A va endlela leswaku ku nga twali mpfumawulo wa tinyundzu kumbe wa swivatla-maribye, kumbe wa xitirho xihi ni xihi xa nsimbhi, loko Tempele yi ri karhi yi akiwa.
Nyangwa yo nghena emakamarini ya xithezi xa le xikarhi a yi ri hi le tlhelo ra dzonga ra Tempele, kutani a ku ri ni swikhandziyo swo rhendzeleka swo khandziyela emakamarini ya xithezi xa le xikarhi ni xa le henhla.
Solomoni a akisa sweswo makhumbi ya Tempele a ma heta. Kutani a pfala lwangu ra yona hi le ndzeni hi timhandze ni mapulangi ya murhi wa kedari, swi endla mikhandlunyana.
A yimisa vuako bya swithezi lebyi rhendzelaka yindlu hinkwayo ya Tempele. Xithezi xin'wana ni xin'wana a xi lehile 2,50 m ku ya ehenhla, xi khomanisiwile ni yindlu hi timhandze ta murhi wa kedari.
Kutani rito ra HOSI Xikwembu ri ta eka Solomoni ri ku
Emhakeni ya yindlu leyi u yi akaka, tiva leswaku loko u hanya hi swiletelo swa mina, ni loko u yingisa swileriso swa mina, ni loko u hlayisa milawu ya mina hinkwayo emahanyelweni ya wena, ndzi ta hetisa leswi ndzi swi tshembiseke Davhida tata wa wena, hi tlhelo ra wena.
Ndzi ta tshama exikarhi ka Vaisraele, ndzi nga ka ndzi nga fularheli tiko ra mina ra Israele.
Solomoni a akisa sweswo makhumbi ya Tempele a ma heta.
Kutani a pfala makhumbi lawa hi le ndzeni hi mapulangi ya murhi wa kedari, ku sukela ehansi ku ya fika etimhandzeni ta lwangu; ehansi a andlala mapulangi ya murhi wa kipresi.
Makhumbi ya xivandla xa le ndzeni ka Tempele, Solomoni a ma pfala hi mapulangi ya murhi wa kedari, ku ringana 10 m ku sukela ehansi ku ya fika etimhandzeni ta lwangu. Kona ndzeni, a lunghisa xivandla lexo hlawuleka xa le mpfungwe, xi nga lexo hlawuleka ngopfu.
Xivandla lexo hlawuleka lexi rhangelaka xa le mpfungwe, a xi lehile 20 m ku ya endzeni.
Emapulangwini ya kedari endzeni ka Tempele, a ku vatliwile swifaniso swa marhanga ni swa swiluva leswi balekeke; hinkwako endzeni a ko va murhi wa kedari ntsena, ku nga vonaki ni ribye ni rin'we.
Xivandla lexo hlawuleka xa le mpfungwe, endzeni swinene ka Tempele, Solomoni a xi lunghisela ku veka Areka ya Ntwanano wa HOSI Xikwembu eka xona.
Xivandla lexi xo hlawuleka xa le mpfungwe a xi lehile 10 m ku ya endzeni, xi anamile 10 m, ni ku ya ehenhla a xi ri 10 m. Solomoni a xi nameka nsuku lowo tenga, na yona alitari ya kedari a yi nameka nsuku.
A nameka nsuku lowo tenga ekhumbini ra Tempele hi le ndzeni, kutani a hingakanyisa tinketani ta nsuku emahlweni ka xivandla lexo hlawuleka xa le mpfungwe, [a xi nameka nsuku].
A nameka nsuku eTempeleni hinkwayo ku kondza yi helela. Na yona alitari leyi a yi ri exivandleni lexo hlawuleka xa le mpfungwe, a yi nameka nsuku hinkwayo.
Solomoni a vatla tikerubu timbirhi ta murhi wa mitlhwari, a ti veka exivandleni lexo hlawuleka xa le mpfungwe; yin'wana ni yin'wana a yi ri 5 m ku ya ehenhla.
Ripapa rin'we ra kerubu leyo sungula a ri lehile 2,50 m, na lerin'wana a ri ri ni mpimo wolowo. Ku sukela emakumu ya ripapa rin'we ra kerubu ku ya fika emakumu ya ripapa lerin'wana, a swi endla 5 m.
Mpimo wa timpapa ta kerubu leya vumbirhi na wona a wu ri 5 m. Hi vumbirhi bya tona tikerubu leti a ti ri ni mpimo wun'we ni xivumbeko xin'we.
Kerubu yin'we a yi ri 5 m ku ya ehenhla, na yona leyin'wana a yi ri tano.
Solomoni a veka tikerubu exivandleni xa le ndzeni ka Tempele. Timpapa ta tona a ti pfulekile: Ripapa ra kerubu yin'we a ri khumbana na khumbi ra tlhelo rin'we, kutani ripapa ra kerubu leyin'wana a ri khumbana na khumbi ra tlhelo lerin'wana. Letin'wana timpapa a ti hlangana exikarhi ka xivandla xa le ndzeni ka Tempele.
Kutani tikerubu leti, Solomoni a ti nameka nsuku.
Emakhumbini hinkwawo ya swivandla swimbirhi leswo hlawuleka swa Tempele, Solomoni a vatla swifaniso swa tikerubu, a fanisa ni mirhi ya mincindzu ni swiluva leswi balekeke.
Naswona, swivandla leswimbirhi leswi swa Tempele, Solomoni a swi nameka nsuku ehansi.
Enyangweni ya xivandla lexo hlawuleka xa le mpfungwe, Solomoni a nghenisa timbanti leti vatliweke hi murhi wa mitlhwari. Rimba ra le henhla ni marimba ya le matlhelo a ma vatliwile ma ri ni tinhla ta ntlhanu.
A khavisa timbanti letimbirhi ta murhi wa mitlhwari hi swifaniso swo vatliwa swa tikerubu ni swa mincindzu, ni swa swiluva leswi balekeke, a swi nameka nsuku, a engeta a vekela nsuku lowo vevuka wonge xincekana eka tikerubu ni le mirhini ya mincindzu.
Solomoni a endlisa sweswo ni le nyangweni ya xivandla lexo hlawuleka: A nghenisa marimba ya murhi wa mitlhwari, ya tinhla ta mune.
Nyangwa leyi a yi ri ni timbanti timbirhi ta murhi wa kipresi; rivanti rin'wana ni rin'wana a ri ri ni swiphemu swimbirhi, ri kota ku petseriwa etlhelo hi le xikarhi.
Etimbantini leti, a vatla swifaniso swa tikerubu ni swa mincindzu ni swa swiluva leswi balekeke, a swi nameka nsuku wo vevuka wonge xincekana, wu nghena hinkwako lomu ku kovotliweke.
A biyela xivava xa le ndzeni ka Tempele hi tinxaxa tinharhu ta maribye lama vatliweke, a tlhandleka mintsandza ya murhi wa kedari.
Masungulo ya yindlu ya HOSI Xikwembu ma vekiwile hi lembe ra vumune ra ku fuma ka Solomoni, hi n'hweti ya Zifi.
Kutani hi lembe ra vu-11 ra ku fuma loku, hi n'hweti ya Bulu, yi nga ya vu-8 elembeni ra Xiyuda, Tempele yi hela hi matlhelo hinkwawo, hilaha makungu hinkwawo ya yona ma endliweke hakona eku sunguleni. Solomoni ú hetile malembe ya 7 a ri karhi a yi aka.
Solomoni a aka ni ntsindza wa yena. Ú hetile malembe ya 13 a ri karhi a wu aka, tindlu hinkwato ti kondza ti hela.
A aka yindlu leyi vuriwaka Xihlahla xa Lebanoni; yindlu leyi a yi lehile 50 m ku ya endzeni, yi anamile 25 m, ku ya ehenhla a yi ri 15 m. Yi akiwa yi ri ni tinxaxa ta mune ta tiphuphu ta murhi wa kedari, kutani tiphuphu leti ti rhwala timhandze ta lwangu, ta murhi wa kedari na tona.
A pfala lwangu hi mapulangi ya kedari, a ma belela eka timhandze ta 45 leti hlanganisaka tiphuphu. (A ku ri ni tinxaxa tinharhu ta timhandze; rixaxa rin'we a ri ri ni timhandze ta 15.)
Hi matlhelo mambirhi ya yindlu, a boxa mafasitere, a ma xaxameta leswaku ma langutana, hi tinxaxa tinharhu, rixaxa rin'wana ehenhla ka lerin'wana.
Tinyangwa hinkwato ni mafasitere a swi ri ni marimba ya matlhelo ya mune yo ringana; mafasitere a ma langutana, hi tinxaxa tinharhu, rixaxa rin'wana ehenhla ka lerin'wana.
Solomoni a dzima ni Vuako bya Tiphuphu; a byi lehile 25 m ku ya endzeni, byi anamile 15 m, byi rhangeriwa hi rikupakupa ra tiphuphu, ni xilwangwana emahlweni ka vuako.
A aka ni Vuako bya Xiluvelo, yi nga Yindlu ya Huvo yo avanyisela kona timhaka, a pfala makhumbi hi le ndzeni hi mapulangi ya murhi wa kedari, ku sukela ehansi ku ya fika etimhandzeni ta lwangu.
Na leyi a nga ta tshama eka yona, a yi akela exivandleni xa le tlhelweni, emahosi ya Vuako bya Xiluvelo, hi maakelo man'we ni ya tindlu tin'wana. Solomoni a engeta a akela N'wa-Faro nsati wa yena yindlu yo fana ni Vuako bya Xiluvelo.
Tindlu leti hinkwato ti akiwa hi maribye ya nkoka lama vatliweke hi mpimo lowu lavekaka, ma nkulutsweriwile hala ni hala hi switsema-maribye; maribye lawa ma tirhisiwa ku aka makhumbi ya tindlu ku sukela ehansi emasungulweni ku ya fika elwangwini, ma aka ni khumbi leri hlanganisaka xivava xa Tempele ni vuako bya Huvo Leyikulu.
Emasungulweni ku vekiwa maribye walawo lamakulu ya nkoka, lama leheke 4 m kumbe 5 m ku ya henhla.
Ehenhla ka masungulo, ku tlhandlekiwa maribye ya nkoka lama vatliweke hi mpimo lowu lavekaka, swin'we ni mitsandza ya murhi wa kedari.
Makhumbi ya vuako bya Huvo leyikulu ma akiwa hi tinxaxa tinharhu ta maribye lama vatliweke, ma tlhandlekiwa timhandze ta kedari. Xivava xa Tempele xa le ndzeni xi akiwa hi ndlela yoleyo, swin'we ni rikupakupa ra kona.
Hosi Solomoni a rhumela vanhu eTiri ku ya vitana wanuna loyi a va ku i Hiramu, kutani va vuya na yena.
Sirha tata wa Hiramu a a ri munhu wa le Tiri, loyi a a tiva ku fula koporo. Mana wa Hiramu a a ri wa ka Neftali. Hiramu a a ri munhu wo tlhariha ngopfu, wo hatla ku twisisa, la tivaka swinene ku fula xihi ni xihi hi koporo. Kuteloko a fikile eka hosi Solomoni, a tirha hinkwaswo leswi hosi yi n'wi kombeleke swona.
Hiramu a n'okisa koporo, kutani a vumba ha yona tiphuphu timbirhi; hi vumbirhi bya tona, a ti lehile 9 m ku ya ehenhla, ti bumburile 6 m.
Kutani Hiramu a vumba leswi fanaka ni swidlodlo swimbirhi leswikulu swa koporo leyi n'okisiweke, a swi tlhandleka ehenhla ka tiphuphu letimbirhi; xidlodlo xin'wana ni xin'wana a xi ri 2,50 m ku ya ehenhla.
A vumba leswi fanaka ni matavala ya koporo ni tiharhi to lukiwa hi tinketani letitsongo, a swi endla swi ri 7 hi xidlodlo, a endlela ku khavisa swidlodlo leswimbirhi etinhlokweni ta tiphuphu.
A fula tinxaxa timbirhi ta swikhaviso swo fana ni swihenge, swi tsondzela ritavala ra koporo leri khavisaka xidlodlo enhlokweni ya phuphu leyo sungula; a endlisa sweswo ni le ka leya vumbirhi.
Swidlodlo swa le tinhlokweni ta tiphuphu letimbirhi, emahlweni ka rikupakupa ra Tempele, a swi ri ni xivumbeko xa swiluva swa makhon'wa, swi lehile 2 m ku ya ehenhla.
Swidlodlo swa le tinhlokweni ta tiphuphu letimbirhi, a swi ungamela xikhaviso xin'wana xo tsindziyela hi le tlhelo ka xifaniso xa matavala; na swona swidlodlo a swi rhendzeriwa hi tinxaxa timbirhi ta swihenge swa 200; xidlodlo xa vumbirhi a xi fana ni lexo sungula.
Hiramu a dzima tiphuphu emahlweni ka rikupakupa ra Tempele. A yimisa phuphu leyo sungula hi tlhelo ra dzonga, a yi thya vito ra Yakini. Leya vumbirhi, a yi yimisa hi tlhelo ra n'walungu, a yi thya vito ra Bowazi.
Hi ndlela leyi, Hiramu a hetisisa ntirho wo dzima tiphuphu.
Kutani Hiramu a n'okisa koporo, a vumba ha yona nhlambeto leyikulu ya xirhendzevutana, leyi a va ku i Lwandle. Mpandzo wa yona a wu ri 5 m; ku ya ehenhla a yi ri 2,50 m; ni xirhendzevutana xa yona a xi ringana mpimo wa ngoti ya 15 m.
Nhlambeto leyi a yi rhendzeriwile hi swifaniso swa marhanga hi le hansi ka nomo wa yona; a ku ri ni marhanga ya 20 eka mitara yin'wana ni yin'wana, ma rhendzela nhlambeto, hi tinxaxa timbirhi; marhanga a ma n'okisiwile swin'we ni nhlambeto.
Nhlambeto a yi tlhandlekiwile ehenhla ka swifaniso swa tihavi ta 12; tinharhu a ti languta en'walungwini, tinharhu evupeladyambu, tinharhu edzongeni, ni tinharhu evuxeni; nhlambeto a yi ri ehenhla ka tona, kutani ti hlangana hi tinyonga ehansi ka yona.
Nhlambeto a yi tsindziyerile 7 cm kumbe 8 cm, nomo wa yona a wu vumbiwile tanihi xibya xa nomo wo voyamela ehandle, kumbe tanihi makamba ya swiluva swa makhon'wa. Nhlambeto a yi hlayisa mati yo ringana tinkho ta 80.
Kutani Hiramu a n'okisa koporo, a vumba ha yona swigolonyana swa khume, xigolonyana xin'wana ni xin'wana xi lehile 2 m, xi anamile 2 m, ku ya ehenhla xi ri 1,50 m.
Swigolonyana a swi ri ni xivumbeko lexi: A swi ri ni matlhelo, kutani matlhelo lawa a ma lumeriwile emarimbeni.
Matlhelo lawa yo lumeriwa emarimbeni a ma khavisiwile hi swifaniso swa tinghala ni swa tihavi ni swa tikerubu. Na wona marimba ya le henhla ni ya le hansi ka swifaniso swa tinghala ni tihavi, a ma khavisiwile hi swifaniso swa tiharhi leti nembelelaka ta swiluva.
Tlhandlakambirhi, xigolonyana xin'wana ni xin'wana a xi nghenisiwile mavhilwa ya mune ya koporo ni tiansi ta koporo. Etinhleni ta xona ta mune a ku tlhomiwile swiphandze swo vekela xihlambelo; swiphandze leswi swa koporo leyi n'okisiweke a swi khavisiwile hi le matlhelo hi tiharhi ta swiluva.
A ku ri ni harhi yo rhwala xihlambelo, yo fana ni xidlodlo endzeni ka xigolonyana, yi humela henhla hi 50 cm. Harhi leyi a yi fana ni xirhundzu, vundzeni bya yona a byi ri 75 cm, na yona yi khavisiwile hi swifaniso. Matlhelo ya swigolonyana wona a ma ri ni tinhla ta mune, a ma nga endli swirhendzevutana.
Mavhilwa ya mune a ma ri hi le hansi ka matlhelo ya swigolonyana, kutani tiansi ta wona a ti vumbiwile swin'we ni milenge ya swona. Vhilwa rin'we a ri ri 75 cm ku ya ehenhla.
Mavhilwa lawa a ma fana ni mavhilwa ya kalichi; tiansi ta wona ni makumu ya wona ni swipoko swa wona ni le xikarhi ka wona, hinkwaswo a swi ri swa koporo leyi n'okisiweke.
Etinhleni ta mune ta xigolonyana a ku ri ni milenge ya mune yo endla swiphandze, swi vumbiwile swin'we ni marimba ya xigolonyana.
Hi le henhla ka swigolonyana a ku ri ni banti ra xirhendzevutana leri anameke 25 cm. Matlhelo ya xigolonyana ni swiphandze swa le tinhleni ta xona a swi vumbiwile swin'we na xona.
Eka swiphandze swa le tinhleni ni le matlhelweni ya swigolonyana a ku kovotliwile swifaniso swa tikerubu ni swa tinghala ni swa mincindzu, xin'wana ni xin'wana hi ku ya hi ndhawu leyi ringanaka xona, swi rhendzeriwa hi tiharhi ta swiluva.
Swigolonyana swa khume a swi endliwile hi ndlela yoleyo. Hinkwaswo ka swona a swi vumbiwile ku fana hi koporo leyi n'okisiweke, hi mpimo wun'we ni xivumbeko xin'we.
Hiramu a vumba ni swihlambelo swa koporo swa khume. Xihlambelo xin'wana ni xin'wana a xi ri ni mpandzo wa 2 m, xi tatiwa hi mati yo ringana kwalomu ka tinkho timbirhi. Xigolonyana xin'wana ni xin'wana a xi ri ni xihlambelo xa xona.
Kutani Hiramu a veka swigolonyana swa ntlhanu hi tlhelo ra dzonga ra Tempele, ni leswa ntlhanu swin'wana hi tlhelo ra n'walungu ra Tempele. Hiramu a tikirheta nhlambeto leyikulu leyi vuriwaka Lwandle kusuhi ni yinhla ya Tempele ya le dzonga-vuxa.
Hiramu a endla ni timbita, ni minkombe, ni minkambana. Hi ndlela leyi, a hetisisa ntirho hinkwawo wa yindlu ya HOSI Xikwembu, lowu lerisiweke hi hosi Solomoni.
Hiramu ú vumbile leswi: Tiphuphu timbirhi; ni swidlodlo swimbirhi leswi fanaka ni nhlambeto, etinhlokweni ta tiphuphu letimbirhi; ni swikhaviso swimbirhi swa matavala leswi rhendzelaka swidlodlo swimbirhi swo fana ni nhlambeto, etinhlokweni ta tiphuphu
ni swifaniso swa 400 swa swihenge leswi khavisaka matavala lamambirhi (tinxaxa timbirhi ta swihenge hi ritavala rin'we), swi rhendzela swidlodlo leswimbirhi leswi fanaka ni nhlambeto, ehenhla ka tiphuphu
ni swigolonyana swa khume; ni swihlambelo swa khume leswi seketeriwaka hi swiphandze
ni nhlambeto leyikulu leyi vuriwaka Lwandle; ni tihavi ta 12 leti rhwalaka nhlambeto
Swingolongondzwana leswi hinkwaswo swa yindlu ya HOSI Xikwembu, leswi Hiramu a swi vumbeke hi ku lerisiwa hi hosi Solomoni, a swi ri swa koporo leyi vangamisiweke.
Ú n'okisile koporo ya swona hi ku tirhisa misava ya vumba leyi kumekaka exikarhi ka Sukoti na Saretani, enkoveni wa Yordani.
Solomoni a nga pimanga ku tika ka swingolongondzwana leswi hinkwaswo, hikuva a swi tele ngopfu. Ku tika ka koporo ya swona a ku tiviwi hi munhu.
Kutani Solomoni a lavela yindlu ya Hosi eswingolongondzwana hinkwaswo swa yona, swi nga leswi: Alitari ya nsuku; tafula ra nsuku ra swinkwa leswi humeseriwaka Xikwembu
switlhoma-timboni swa nsuku wo tenga, ntlhanu hi tlhelo ra dzonga ni ntlhanu hi tlhelo ra n'walungu emahlweni ka xivandla xo hlawuleka ngopfu; swiluva, ni timboni, ni tintlama, swa nsuku hinkwaswo
swinwelo, ni swikero swo tsemeta tingoti ta timboni, ni minkambana, ni swimbitana swo hisela mirhi ya risuna, ni timbita to oka ndzilo, hinkwaswo swa nsuku lowo tenga; ni swihayeko swa timbanti ta xivandla xa le ndzeni ka Tempele, xi nga lexo hlawuleka ngopfu, ni swihayeko swa timbanti ta xivandla xo rhanga lexo hlawuleka; swihayeko leswi a swi ri swa nsuku na swona.
Hiloko ntirho hinkwawo lowu hosi Solomoni a wu tirheke endlwini ya HOSI Xikwembu, wu hela. Kutani Solomoni a nghenisa swingolongondzwana hinkwaswo emakamarini ya vuhlayiselo bya xuma xa Tempele, swi nga leswi: Silivhere, ni nsuku, ni swibya swin'wana, leswi tata wa yena Davhida a a swi nyiketile eka Xikwembu.
Kutani Solomoni a hlengeleta vakulukumba va tiko ra Israele, va nga vafambisi va tinyimba hinkwato, ni varhangeri va mindyangu ya Vaisraele; va ta ka yena entsindza le Yerusalema, ku ta teka Areka ya Ntwanano wa HOSI Xikwembu emutini wa Davhida lowu vuriwaka Siyoni, va tlhandluka na yona va ya eTempeleni.
Hiloko vavanuna hinkwavo va Israele va hlengeletana eka hosi Solomoni enkhubyeni wa n'hweti ya Etanimi, yi nga n'hweti ya vu-7 elembeni ra Xiyuda.
Loko vakulukumba va Israele va fikile hinkwavo, vaprista va tlakula Areka ya HOSI Xikwembu.
Kutani va tlhandluka na yona va ya eTempeleni; a va rhwele ni Ntsonga lowo Hlawuleka, ni swibya hinkwaswo leswo hlawuleka leswi a swi ri eka wona. Varhwari a va ri vaprista ni Valevhi.
Kutani hosi Solomoni a yima emahlweni ka Areka, swin'we ni nhlengeletano hinkwayo ya Vaisraele lava fikeke eka yena, kutani va humesa magandzelo hi swifuwo leswo tala ngopfu swa ntsandza-vahlayi, leswikulu ni leswitsongo.
Kutani vaprista va veka Areka ya Ntwanano wa HOSI endhawini ya yona, exivandleni xa le mpfungwe ka Tempele, xi nga lexo hlawuleka ngopfu; va yi veka ehansi ka timpapa ta tikerubu.
Tikerubu teto a ti vumbekile ti ri ni timpapa leti ntlharamukeke ehenhla ka ndhawu ya Areka, kutani ti sirhelela Areka ni swikhomo swa yona.
Swikhomo a swi lehile; loko munhu a swi languta a ri exivandleni xo rhanga lexo hlawuleka, a a vona makumu ya swona exivandleni lexo hlawuleka xa le mpfungwe. Kambe loko a languta a ri ehandle ka Tempele, a a nga swi voni. Kutani ni namuntlha swa ha ri tano.
Endzeni ka Areka, a ku nga ri na nchumu, ehandle ka maribye mambirhi ya swiphepherhele, lama vekiweke kona hi Muxe; a ma ri maribye ya le ntshaveni ya Horebe, lawa HOSI Xikwembu xi boheke ha wona ntwanano ni Vaisraele, loko va huma etikweni ra Egipta.
Loko vaprista va huma exivandleni lexo hlawuleka, papa ri tata Tempele
kutani vaprista va tsandzeka ku ya emahlweni ni ntirho wa vona hikwalaho ka papa, hikuva ku dzuneka ka HOSI Xikwembu a ku tatile yindlu ya yona.
Kutani Solomoni a khongela a ku: Wena HOSI, [u vekile dyambu ematilweni, kambe] u vurile leswaku u ta tshama exihundleni lexikulu.
Hikokwalaho mina ndzi ku akerile yindlu leyo chaviseka leyi nga ya wena, laha u nga ta tshama kona hilaha ku nga heriki.
Kutani hosi Solomoni a hundzuluka, a langutana ni nhlengeletano hinkwayo ya Vaisraele lava a va yimile hi milenge, kutani a va nkhensela eka HOSI Xikwembu, a ku
A ku nkhensiwe HOSI, Xikwembu xa Israele, hikuva xi endlile hinkwaswo leswi xi swi tshembiseke Davhida tata wa mina, loko xi te
‘Ku sukela siku leri ndzi humeseke vanhu va mina va Israele etikweni ra Egipta, a ndzi nga si hlawula muti ni wun'we exikarhi ka tinyimba hinkwato ta Vaisraele, laha ku nga ta akiwa yindlu leyi vito ra mina ri nga ta dzunisiwa eka yona. Kambe sweswi ndzi hlawurile Davhida ku va hosi ya vanhu va mina va Israele.’
Solomoni a ya emahlweni a ku: Tata wa mina Davhida a a bohile makungu ya ku aka yindlu leyi vito ra HOSI, Xikwembu xa Israele, ri nga ta dzunisiwa eka yona.
Kambe HOSI Xikwembu xi te ka Davhida tata wa mina: ‘Loko ma ri makungu lawa u ma boheke, yo aka yindlu leyi vito ra mina ri nga ta dzunisiwa eka yona, i manene ngopfu.
Hambiswiritano, a hi wena la nga ta aka yindlu leyi, kambe n'wana wa wena loyi u nga ta n'wi veleka, hi yena la nga ta aka yindlu leyi vito ra mina ri nga ta dzunisiwa eka yona.’
Solomoni a engeta a ku: Namuntlha, HOSI Xikwembu xi hetisile xitshembiso xa xona, hikuva ndzi vekiwile ku va hosi endzhaku ka Davhida tata wa mina, ndzi nyikiwa vuhosi bya Vaisraele, hilaha HOSI Xikwembu xi tshembiseke hakona; kutani ndzi akile yindlu leyi vito ra HOSI, Xikwembu xa Israele, ri nga ta dzunisiwa eka yona.
Kutani ke, eka yona ndzi lulamisile ndhawu ya Areka, laha ku nga ni milawu ya ntwanano lowu HOSI Xikwembu xi wu boheke ni vatata wa hina, loko xi va humesa etikweni ra Egipta.
Kutani Solomoni a yima emahlweni ka nhlengeletano hinkwayo ya Vaisraele, a khongela a langutile alitari ya HOSI Xikwembu, a tlakusela mavoko ya yena ehenhla, a ku.
Wena HOSI, Xikwembu xa Israele, a ku na xikwembu ni xin'we lexi fanaka na wena, ehenhla matilweni, hambi hansi emisaveni: U hlayisa ntwanano wa wena, u komba ni rirhandzu ra wena eka malandza ya wena lama tinyiketaka hi mbilu ku hanya etindleleni ta wena.
U hlayisile leswi u swi tshembiseke tata wa mina Davhida, nandza wa wena; u n'wi tshembisile swona, kutani namuntlha u tirhile hilaha u vuleke hakona.
Sweswi we HOSI, Xikwembu xa Israele, hlayisa leswi u swi tshembiseke tata wa mina Davhida, nandza wa wena. U te eka yena: ‘Emutini wa wena, a ku nga pfumaleki munhu ni siku ni rin'we, loyi a nga ta fuma Vaisraele hi vito ra mina, loko vatukulu va wena va tivonela ku hanya emahlweni ka mina ku fana na wena, va hlayisa nawu wa mina.’
Hikokwalaho ke, wena Xikwembu xa Israele, hetisa namuntlha xitshembiso lexi u xi tshembiseke tata wa mina Davhida, nandza wa wena.
Kambe xana wena Xikwembu u nga tshama emisaveni hakunene ke? Leswi matilo ya matilo ma nga ku eneriki, Tempele leyi ndzi yi akeke, yi nga ku enerisa ku yini xana?
Hambiswiritano, we HOSI Xikwembu xanga, amukela ku khongela ka mina nandza wa wena, ni ku kombela ka mina, u yingisa ku rila ka mina ni xikhongelo lexi ndzi xi vulaka namuntlha emahlweni ka wena, mina nandza wa wena.
Vusiku ni nhlekanhi mahlo ya wena a ma langute Tempele leyi, xi nga xivandla lexi u vuleke leswaku wena u ta gandzeriwa eka xona, kutani u yingisa xikhongelo lexi mina nandza wa wena ndzi xi humesaka ndzi ri karhi ndzi languta xivandla lexi.
Yingisa xikombelo xa mina nandza wa wena, ni xa Vaisraele vanhu va wena, loko va khongela va ri karhi va languta xivandla lexi. Hi yingise u ri evutshan'wini bya wena ematilweni, hi yingise u hi rivalela!
Nkarhi wun'wana munhu a nga dyohela un'wana, kutani a boheka ku vula ntiyiso hi ku hlambanya emhakeni ya yena. Loko a ta ku ta hlambanya emahlweni ka alitari ya wena kwala Tempeleni leyi
yingisa u ri ematilweni; tirha, u avanyisa mhaka ya malandza ya wena: La nga ni nandzu, n'wi vone nandzu u n'wi rihisa ku dyoha ka yena; kasi la nga riki na nandzu, n'wi khanise emhakeni ya kona, a riheriwa hilaha swi n'wi fanelaka hakona.
Nkarhi wun'wana Vaisraele vanhu va wena va nga hluriwa hi valala va vona, hi mhaka ya leswi va ku dyoheleke. Kutani ke, loko va tlhelela ka wena ni loko va ku dzunisa, va ri karhi va ku khongela ni ku kombela eka wena va ri eTempeleni leyi
va yingise u ri ematilweni, u va rivalela ku dyoha ka vona, va nga Vaisraele vanhu va wena, u va tlherisela etikweni leri u ri nyikeke vatata wa vona.
Nkarhi wun'wana, matilo ma nga pfaleka, mpfula yi nga ha ni, hi mhaka ya leswi va ku dyoheleke. Kutani ke, loko va khongela va ri karhi va languta xivandla lexi, ni loko va ku dzunisa, va tshika ku dyoha ka vona siku u va tshinyaka
va yingise u ri ematilweni, u va rivalela ku dyoha ka vona, wona malandza ya wena, va nga Vaisraele vanhu va wena. Naswona u va dyondzisa ndlela leyinene leyi va nga ta hanya ha yona, kutani u nisa mpfula etikweni leri u ri nyikeke vanhu va wena leswaku ri va ndzhaka ya vona.
Nkarhi wun'wana, tiko ri nga wela hi dyandza kumbe ntungu, swimila swi tshwa hi mumu, kumbe swi dyiwa hi mati, kumbe swi hlaseriwa hi tinjiya ni mbhindzula; nkarhi wun'wana, Vaisraele va ta rhendzeriwa hi valala emindzilekaneni ya tiko ra vona, kumbe va ta wela hi mintungu ni mavabyi ya tinxaka-xaka.
Eminkarhini leyo tano, xikhongelo xihi ni xihi kumbe xikombelo xihi ni xihi, xa munhu a ri un'we kumbe xa Vaisraele hinkwavo vanhu va wena, xi yingise we HOSI! Loko vakhongeri lava va titwa va ri ekhombyeni, ni loko va tlakusela mavoko ya vona ehenhla, va khongela va ri karhi va languta Tempele leyi
va yingise, wena HOSI, u ri evutshan'wini bya wena ematilweni, u va rivalela, u tlherisela un'wana ni un'wana wa vona hi ku ya hi mahanyelo ya yena ni makungu ya mbilu ya yena, hikuva hi wena ntsena u tivaka timbilu ta vanhu.
Hi ndlela leyi, va ta ku chava, masiku hinkwawo ya ku hanya ka vona etikweni leri u ri nyikeke vatata wa hina.
Siku rin'wana, hambi a ri muluveri la nga riki munhu wa tiko ra wena ra Israele, a nga ta a huma etikweni ra le kule a tela wena haleno
hikuva vamatiko va ta twa ku duma ka vito ra wena, va twa ni ta mintirho ya wena ya matimba yo lwela vanhu va wena. Loko muluveri wo tano a ta ku ta khongela a ri karhi a languta Tempele leyi
n'wi yingise we HOSI u ri evutshan'wini bya wena ematilweni, u n'wi endlela hinkwaswo leswi swi n'wi susumeteke ku kombela eka wena. Hi ndlela leyi, vanhu hinkwavo va misava va ta tiva vito ra wena va ku chava, tanihi leswi Vaisraele vanhu va wena va ku chavaka; naswona vamatiko va ta tiva leswaku yindlu leyi ndzi yi akeke i Tempele ya wena hakunene.
Nkarhi wun'wana, vanhu va wena va nga hloma matlhari ku ya lwa ni valala va vona, va ri karhi va famba hi tindlela leti u va leriseke tona. Kutani loko va ku khongela wena HOSI, va ri karhi va languta muti lowu u wu hlawuleke ni yindlu leyi ndzi ku akeleke yona leswaku u gandzeleriwa eka yona
enkarhini wolowu, yingisa ku khongela ka vona ni ku kombela ka vona u ri ematilweni, u va lamulela.
Nkarhi wun'wana, va nga ku dyohela, hikuva a ku na munhu na un'we la nga dyohiki; kutani u ta va hlundzukela hi ku va nyiketa emavokweni ya valala va vona, va yisiwa va ri mahlonga ematikweni ya valala volavo, ya le kule kumbe ya laha kusuhani.
Kumbexana va ta tikamba etikweni leri va yisiweke eka rona va ri mahlonga, kutani va hundzuka, va khongela hi matimba eka wena va ri evukhumbini, va tivula va ku: ‘Hi dyohile, hi onhile, hi endlile leswo biha!’
Loko va hundzukisa sweswo, hi timbilu ta vona hinkwato ni miehleketo ya vona hinkwayo, etikweni leri vavala va vona va va yiseke eka rona va ri mahlonga, ni loko va khongela va ri karhi va languta tiko ra vona leri u ri nyikeke vatata wa vona, ni loko va languta muti lowu u wu hlawuleke ni yindlu leyi ndzi yi akeke leswaku u gandzeleriwa eka yona
va yingise we Hosi, u ri evutshan'wini bya wena ematilweni, u yingisa ku khongela ka vona ni ku kombela ka vona, u va lamulela.
Rivalela vanhu va wena lava va ku dyoheleke, u va rivalela ku tiarisa ka vona hinkwako, loku va ku dyoheleke ha kona. Va nyike ku tweriwa vusiwana hi lava va va yiseke evukhumbini, va va tsetselela
hikuva i vanhu va wena, ni ndzhaka ya yena leyi u yi humeseke etikweni ra Egipta, endzilweni wo n'okisa ni tinsimbhi.
Ndzi langute mina nandza wa wena, u yingisa ku khongela ka mina; languta Vaisraele vanhu va wena, u yingisa ku khongela ka vona minkarhi hinkwayo, u va twa loko va huwelela eka wena.
Hi wena u va hlawuleke exikarhi ka tinxaka hinkwato ta misava leswaku va va ndzhaka ya wena, hilaha u vuleke hakona hi nomo wa Muxe nandza wa wena, siku u humeseke vatata wa hina etikweni ra Egipta, we HOSI N'wini wa hina!
Loko Solomoni a hetile ku gandzela HOSI Xikwembu ni ku xi khongela, a suka a yima emahlweni ka alitari ya xona, laha a a nkhinsamile kona, kutani a tlakusela mavoko ya yena ehenhla
a nkhensela nhlengeletano hinkwayo ya Vaisraele eka Hosi hi rito leri tlakukeke, a ku
A ku nkhensiwe HOSI leyi nyikeke vanhu va yona va Israele eku tshamiseka, hi ku ya hi switshembiso swa yona hinkwaswo; a ku na rito ni rin'we leri nga wela hansi, ra switshembiso swa yona leswinene leswi yi swi vuleke hi nomo wa Muxe nandza wa yona.
HOSI Xikwembu xa hina a xi ve na hina, hilaha xi tshameke ni vatata wa hina hakona. Xi nga hi tshiki kumbe ku hi cukumeta.
A xi kokele timbilu ta hina eka xona, leswaku hi hanya hi tindlela ta xona hinkwato, hi hlayisa milawu ya xona, ni swiletelo swa xona, ni swiboho swa xona, leswi xi swi leriseke vatata wa hina.
Marito ya mina lawa ndzi kombeleke eka HOSI ha wona, a ma ve kusuhi ni HOSI Xikwembu xa hina, vusiku ni nhlekanhi. A xi hi endlele hi ku lulama, mina nandza wa xona, na n'wina Vaisraele vanhu va xona, hi ku ya hi leswi taka hi siku rin'wana ni rin'wana.
Hikokwalaho, vanhu hinkwavo va misava va ta tiva leswaku HOSI hi yona yi nga Xikwembu, a ku na xin'wana ehandle ka xona.
Loko mi ri n'wina, tshembani HOSI Xikwembu xa hina hi timbilu, mi hanya hi swiletelo swa xona ni ku hlayisa milawu ya xona, tanihi siku leri ra namuntlha.
Kutani hosi Solomoni ni Vaisraele hinkwavo va humesela HOSI Xikwembu emagandzelo.
Solomoni a humesela HOSI Xikwembu emagandzelo ya xinakulobye hi swifuwo leswikulu swa 22 000, ni swifuwo leswitsongo swa 120 000. Hosi Solomoni ni Vaisraele hinkwavo va khangurisa sweswo yindlu ya HOSI Xikwembu.
Hi siku rero, hosi Solomoni a hlawulekisa ndhawu ya le xikarhi, exivaveni lexi nga mahlweni ka Tempele, a humesela kona magandzelo lama hisiwaka, ni magandzelo ya swa le masin'wini, ni mafurha ya magandzelo ya xinakulobye, hikuva alitari ya koporo ya le ndzeni ka Tempele a yi ri yitsongo ngopfu ku humesela ka yona swa magandzelo lawa hinkwawo.
Solomoni a dya nkhuvo hi masiku ya 7, a ri ni vanhu hinkwavo va Israele. A yi ri nhlengeletano leyikulu ya vanhu lava a va huma ku sukela exiphandzeni xa Hamata en'walungwini ku ya fika endzilekaneni wa Egipta edzongeni.
Hi siku ra vu-8, Solomoni a pfala nkhuvo, vanhu va hangalaka va ri karhi va n'wi nkhensa swinene, va ya emakaya va tsakile ngopfu, va tlangela ku saseka ka hinkwaswo leswi HOSI Xikwembu xi swi kombeke Davhida nandza wa xona ni Vaisraele vanhu va xona.
Loko Solomoni a hetile ku aka yindlu ya Xikwembu, ni tindlu ta yena ta le ntsindza, ni hinkwaswo leswi a naveleke ku swi aka
HOSI Xikwembu xi tikomba eka yena ra vumbirhi, hilaha xi tikombeke hakona eka yena eGibiyoni
kutani xi ku ka yena: Ndzi yingisile ku khongela ka wena ni ku kombela ka wena, loku u ku fikiseke eka mina; ndzi hlawulekisile Tempele leyi u yi akeke, laha vito ra mina ri nga ta dzunisiwa kona hilaha ku nga heriki; mahlo ya mina ni mbilu ya mina swi ta va eka yona minkarhi hinkwayo.
Kutani loko u hanya hi tindlela ta mina, hi mbilu leyo tenga, leyo lulama, hilaha tata wa wena Davhida a hanyeke hakona, ni loko u yingisa hinkwaswo leswi ndzi ku leriseke swona, u hlayisa milawu ya mina ni swiletelo swa mina
ndzi ta tiyisa vuhosi bya wena etikweni ra Israele hilaha ku nga heriki; ndzi ta anakanya leswi ndzi swi tshembiseke Davhida tata wa wena, loko ndzi te: ‘Endlwini ya wena a ku nga pfumaleki munhu ni siku ni rin'we la nga ta fuma Vaisraele.’
Kambe loko mi ndzi fularhela, wena kumbe vana va wena, ni loko mi nga hlayisi milawu ya mina ni swileriso leswi ndzi mi nyikeke swona, kambe mi suka mi ya tirhela swikwembu swimbe, mi swi nkhinsamela
ndzi ta susa vanhu va Israele etikweni leri ndzi va nyikeke rona. Na yona Tempele leyi ndzi yi hlawuleke ku twarisa vito ra mina eka yona, ndzi ta yi cukumeta kule na mina; kutani vanhu va Israele va ta hundzuka xihlambanyiso ni xihlekiso exikarhi ka vamatiko hinkwavo.
Tempele leyi yi ta hundzuka rhumbi; vahundzi va ndlela hinkwavo va ta hlamala, va hlakahla tinhloko, kutani va ta vutisa va ku: ‘Xana HOSI Xikwembu xi cukumetele yini tiko leri ni Tempele leyi xana?’
Kutani va ta nyikiwa nhlamulo leyi nge: ‘Hileswi va tshikeke HOSI Xikwembu xa vona, lexi humeseke vatata wa vona etikweni ra Egipta, kutani va ya namarhela swikwembu swimbe, va swi nkhinsamela ni ku swi tirhela. Hi swona leswi endleke leswaku HOSI Xikwembu xa vona xi va vangela makhombo lawa hinkwawo.’
Solomoni ú hetile malembe ya 20 a ri karhi a aka yindlu ya HOSI Xikwembu ni tindlu ta ntsindza wa yena.
Hiramu hosi ya le Tiri a a rhumerile Solomoni etimhandze ta kedari ni ta kipresi, ku katsa ni nsuku, a nga n'wi alelanga nchumu eka hinkwaswo leswi a swi laveke. Hiloko hosi Solomoni a nkhensa Hiramu hi ku n'wi nyika miti ya 20 etikweni ra Galeliya.
Kambe loko Hiramu a ta hi le Tiri ku ta vona miti leyi Solomoni a n'wi nyikeke yona, a nga tsakanga ha yona.
Kutani a ku ka Solomoni: Xana i miti muni leyi u ndzi nyikeke yona ke, we nakulorhi? Hikwalaho ka sweswo, tiko ra kona ri vuriwa Kabulu ku fikela ni namuntlha.
Loko wu ri nsuku lowu Hiramu a wu rhumeleke hosi Solomoni, a wu tika kwalomu ka tithani ta 5.
Marungulo ya mintirho ya xibalo xa hosi Solomoni hi lawa: Solomoni ú lerisile xibalo lexi ku aka yindlu ya HOSI Xikwembu, ni ntsindza wa yena, ni khokholo leri vuriwaka Milo, ni rirhangu ra Yerusalema, ni muti wa Hasoro ni wa Megido ni wa Gezere.
Muti lowu wa Gezere, Faro hosi ya le Egipta a a hlomile ku ya wu hlasela; kutani a wu hlula, a wu hisa hi ndzilo, a dlaya Vakanana lava a va tshama ka wona. Kutani Faro a a wu nyikile n'wana wa yena wa xisati loko a hlomisiwa hi Solomoni.
Kutani Solomoni a pfuxa Gezere, a aka na Beta-Horoni wa le nkoveni
na Baalata, na Tamara emananga etikweni ra Yuda.
A engeta a aka miti hinkwayo leyi tinhundzu ta yena ni makalichi ya yena a swi hlayisiwa eka yona, ni miti leyi vagadi va yena va tihanci a va tshama eka yona, ni hinkwaswo leswi a naveleke ku swi aka eYerusalema, ni le Lebanoni, ni le tindhawini hinkwato leti fumiwaka hi yena.
Loko va ri vavanuna va Israele, Solomoni a nga va endlanga mahlonga; kambe a va ri masocha ya yena, ni valanguteri va yena, ni tindhuna ta tinyimpi ni ta mavuthu, ni vafambisi va makalichi, ni vafambisi va vagadi va tihanci ta nyimpi.
Valanguteri lavakulu va mintirho ya Solomoni a va ri 550; a va kambela mintlawa ya vatirhi, emintirhweni ya vona.
Loko a ri N'wa-Faro nkata Solomoni, a huma emutini wa Davhida enkoveni, a tlhandlukela endlwini ya yena leyi Solomoni a n'wi akeleke yona. Solomoni a engeta a aka khokholo leri vuriwaka Milo.
Kanharhu hi lembe, Solomoni a a tolovele ku humesela HOSI Xikwembu emagandzelo lama hisiwaka ni ya xinakulobye, ehenhla ka alitari leyi a yi akeleke xona Xikwembu. A a hisa ni mirhi ya risuna, emahlweni ka HOSI Xikwembu eTempeleni. Hi ndlela leyi, a a tirha tifanelo ta Tempele hi ku hetiseka.
Hosi Solomoni a aka tingalava to tala le Esiyoni-Gebere, muti lowu nga kusuhi na Eloto eribuweni ra Lwandle-ro-Tshwuka, etikweni ra Edomu.
Kutani Hiramu a rhumela malandza ya yena ku pfuna ku tluta tingalava leti. Vatluti lava va Hiramu a va ri ni vutivi bya lwandle, va pfuna ni malandza ya Solomoni.
Va ya fika le tikweni ra Ofiri, va ya kuma ni nsuku wo tika ku tlula tithani ta 17, kutani va vuya na wona eka hosi Solomoni.
Ku duma loku Solomoni a ku kumeke eku dzuniseni ka Hosi Xikwembu, ku fika etindleveni ta hosi ya wansati ya tiko ra le Xeba; kutani nkosikazi leyi yi khoma ndlela, yi ta eka Solomoni ku ta n'wi kambela-kambela hi swivutiso swo tika.
Yi fika eYerusalema yi ri ni malandza layo tala ngopfu, ni tikamela leti rhwaleke maviriviri, ni nsuku lowo tala ngopfu, ni maribye ya nkoka. Loko yi fikile eka Solomoni, yi n'wi vutisa xin'wana ni xin'wana lexi a yi ri na xona emiehleketweni ya yona.
Kutani Solomoni a hlamula swivutiso hinkwaswo swa nkosikazi, ku nga ri na xin'we xa swona lexi xi n'wi tsandzeke, lexi a hlulekeke ku xi hlamusela.
Nkosikazi ya le Xeba yi vona vutlhari hinkwabyo bya Solomoni: Tindlu leti a nga tiakela tona
ni swakudya leswi dyiwaka laha ntsindza, ni matshamele ya tindhuna ta yena, ni matirhele ya lava va n'wi phamelaka swakudya kumbe ku n'wi kela swakunwa, ni maambalele ya vona, ni ndlela leyi a humesaka ha yona magandzelo lama hisiwaka, endlwini ya HOSI Xikwembu; kutani yi hela matimba hi ku hlamala.
Kutani nkosikazi yi byela hosi Solomoni yi ku: Mahungu lawa ndzi ma tweke karikwerhu, ni mintirho ya wena ni vutlhari bya wena, ma tiyile hakunene!
A ndzi nga kholwi mahungu lawa, ku kondza ndzi ta ndzi ta swi vona hi mahlo. Hakunene a ndzi nga byeriwanga ni hafu ya swona. Vutlhari bya wena ni rifuwo ra wena swi tlula kule mahungu lama fikeke etindleveni ta mina.
Vanhu va wena va katekile. Ma katekile malandza ya wena lama ku tirhelaka vusiku ni nhlekanhi, lama twaka marito ya wena ya vutlhari.
A ku nkhensiwe HOSI Xikwembu xa wena lexi xi ku tsakeleke, xi ku nyika vuhosi bya Israele. Leswi xi rhandzaka Vaisraele minkarhi hinkwayo, xi ku vekile hosi leswaku u va avanyisela timhaka hi ku lulama.
Kutani nkosikazi yi nyika hosi Solomoni ensuku lowu tikaka ku tlula tithani ta 5, yi n'wi nyika ni maviriviri layo tala ngopfu, ni maribye ya nkoka. Maviriviri ya xitalo lawa nkosikazi ya le Xeba yi ma nyikeke hosi Solomoni, a ma ha kumekanga eYerusalema ni siku ni rin'we.
Hi tlhelo rin'wana, tingalava ta Hiramu leti ti vuyisaka nsuku wa le Ofiri, a ti rhwala ni timhandze leto tala ngopfu ta murhi lowo tiya wa mondzo, ti tisa ni maribye ya nkoka.
Hosi Solomoni a biya yindlu ya HOSI Xikwembu ni tindlu ta le ntsindza hi rihlampfu ra murhi lowu wo tiya, a vatla ni timbila ni tiharipa ta vayimbeleri. Murhi wa rixaka leri, a wa ha kumekanga hambi ku ri ku voniwa kunene eYerusalema, ku fikela namuntlha.
Hosi Solomoni a nyika nkosikazi ya le Xeba hinkwaswo leswi yi swi kombeleke, ku tatisa leswi yi swi kumeke hi ku fundzhiwa hi vuhosi. Kutani nkosikazi yi lela, yi tlhelela etikweni ra rikwavo swin'we ni malandza ya yona.
Hi lembe rin'we ntsena Solomoni a a tiseriwa nsuku lowu tikaka ku tlula tithani ta 25.
Naswona a a luviwa hi leswi vuyeke ni lava endzeke ematikweni, ni leswi bindzuriweke hi van'wamabindzu, ni leswi humaka eka tihosi hinkwato ta le Arabiya, ni le ka tindhuna letikulu ta tiko.
Hosi Solomoni a pfanganyisa nsuku ni tinsimbhi tin'wana, a vumba ha swona switlhangu leswikulu swa 200, xin'wana ni xin'wana xi teka nsuku wo tika ku tlula 7 kg.
A vumba ni switlhangu leswitsongo swa 300 hi mukhuva wolowo, xin'wana ni xin'wana xi teka nsuku wo tika ku tlula 2 kg. Kutani a veka switlhangu leswi endlwini leyi vuriwaka Xihlahla-xa-Lebanoni.
Hosi yi vatla ni xiluvelo lexikulu hi matino ya tindlopfu, a xi nameka nsuku lowo tenga.
Xiluvelo lexi a xi khandziyiwa hi swikhandziyo swa 6. A xi khavisiwile endzhaku hi xifaniso xa nhloko ya xinkuzana; xitshamu xa kona a xi ri ni swiseketela-mavoko hala ni hala, ni swifaniso swimbirhi swa tinghala leti yimeke hi le tlhelo ra swiseketela-mavoko leswi.
Swikhandziyo swa 6 a swi khavisiwile hi swifaniso swa tinghala ta 12 leti yimeke, xikhandziyo xin'wana ni xin'wana xi ri ni nghala hala ni hala emakun'wini ya xona. Swilo swo fana ni leswi, a swi nga si tshama swi endliwa eka mfumo wihi kumbe wihi.
Swinwelo hinkwaswo swa hosi Solomoni a swi vumbiwile hi nsuku. Swibya hinkwaswo swa yindlu leyi vuriwaka Xihlahla-xa-Lebanoni na swona a swi vumbiwile hi nsuku wo tenga; a ku ri hava xa silivhere, hikuva silivhere, emasikwini ya Solomoni, a va nga yi voni yi ri ni nxavo wa nchumu.
Mhaka hi leswaku hosi a yi rhumela tingalava ta yona letikulu ematikweni ya le kule, ti longoloka ni tingalava ta hosi Hiramu. Kutani tingalava letikulu leti a ti tala ku vuya kan'we endzhaku ka malembe manharhu, ti rhwele nsuku, ni silivhere, ni matino ya tindlopfu, ni tihavu, ni tiphikoko.
Hikokwalaho hosi Solomoni a a tlula tihosi hinkwato ta misava hi rifuwo ni vutlhari.
Vanhu a va ta hi le matikweni hinkwawo ku ta vonana na Solomoni ni ku twa vutlhari bya yena, lebyi Xikwembu xi n'wi nyikeke byona.
Un'wana ni un'wana loyi a n'wi endzelaka, a a ta ni nyiko, yo kota swilo swa silivhere kumbe nsuku, ni swiambalo, ni matlhari, ni maviriviri, ni tihanci, ni timeyila. A swi endlisiwa sweswo lembe rin'wana ni rin'wana.
Solomoni a hlengeleta makalichi ya nyimpi ni vagadi va tihanci. Makalichi ya yena a ma ringana 1 400; vagadi va tihanci ta yena a va ringana 12 000, kutani va vekiwa emitini ya makalichi, ni le ntsindza eYerusalema.
Silivhere a yi fana ni maribye hi ku tala ka yona le Yerusalema, hikwalaho ka mintirho ya hosi Solomoni; naswona timhandze ta kedari a ti tele kona ku fana ni minkuwa leyi milaka eminkoveni.
Tihanci ta Solomoni a ti huma le Musiri ni le Kilikiya. Vaxavi lava rhumiwaka hi hosi, a va ya va ya ti xava le Kilikiya.
Kalichi yo endliwa le Egipta a yi vitana mali ya tisilivhere ta 600, hanci yona yi vitana tisilivhere ta 150. Hi nxavo wolowo, vaxavi va Solomoni a va xavela ni tihosi hinkwato ta Vahiti ni ta le Siriya.
Hosi Solomoni ú rhandzene ni vavasati lavo tala va tinxaka timbe: Ehandle ka N'wa-Faro, ú tekile vasati exikarhi ka Vamowabu, ni Vaamoni, ni Vaedomu, ni Vasidoni, ni Vahiti.
Vavasati lava a va huma etinxakeni leti HOSI Xikwembu xi leriseke Vaisraele ehenhla ka tona, loko xi te: Mi nga tshuki mi tekana na vona, na vona va nga tshuki va tekana na n'wina, hikuva hakunene va ta hambukisa timbilu ta n'wina, mi hundzukela eka swikwembu swa vona. Hambiswiritano, Solomoni a namarhela swikwembu leswi hi ku rhandzana ni vavasati.
A a ri ni vasati va 700 vo huma emindyangwini ya tihosi, kun'we ni vasati lavatsongo va 300. Vasati lava va yena va hambukisa mbilu ya yena.
Kutani loko a sungula ku dyuhala, hi ku hambukisiwa hi vasati lava va yena ni ku hundzukela eka swikwembu swimbe, a nga ha tshembanga HOSI Xikwembu xa yena hi ku hetiseka, tanihileswi Davhida tata wa yena a xi tshembeke.
Solomoni a sungula ku gandzela Astarte xikwembukazi xa Vasidoni, na Milikomo xikwembu xa ndzhukano xa Vaamoni.
Hikokwalaho, Solomoni a endla leswo biha emahlweni ka HOSI Xikwembu, a nga ha tshembeki hi ku hetiseka eka xona tanihilaha Davhida tata wa yena a a tshembekile hakona.
Hiloko Solomoni a dzima gandzelo ra Kemoxi xikwembu xa ndzhukano xa le Mowabu, a dzima ni ra Milikomo xikwembu xa ndzhukano xa Vaamoni, entshaveni ya le vuxeni bya Yerusalema.
A tlhela a dzimela vasati ya yena hinkwavo va tinxaka timbe emagandzelo layo tano, va hisa mirhi ya risuna ka wona ni ku gandzela swikwembu swa vona kona.
Kutani HOSI Xikwembu xi hlundzukela Solomoni, hikuva mbilu ya yena a yi fularherile xona Xikwembu xa Israele, hambileswi a xi tikombile kambirhi eka yena
naswona hambileswi a xi n'wi lerisile leswaku a nga tshuki a tinyiketa eka swikwembu swimbe, a nga hlayisanga leswi HOSI Xikwembu xi n'wi leriseke swona.
Hikokwalaho, HOSI Xikwembu xi ku ka Solomoni: Leswi u endleke ku rhandza ka wena, u nga hlayisangiki ntwanano exikarhi ka mina na wena ni swiletelo swa mina leswi ndzi ku leriseke swona, ndzi ta susa mfumo wa wena hakunene, ndzi wu nyika un'wana wa malandza ya wena.
Kambe, hikwalaho ka Davhida tata wa wena, a ndzi nga swi endli enkarhini wa ku hanya ka wena; ndzi ta susa mfumo lowu emavokweni ya n'wana wa wena.
Naswona ndzi nga ka ndzi nga susi mfumo hinkwawo, kambe ndzi ta endla leswaku n'wana wa wena a sala ni muganga wa nyimba yin'we, hikwalaho ka Davhida nandza wa mina, ni hikwalaho ka muti wa Yerusalema lowu ndzi wu hlawuleke.
Kutani HOSI Xikwembu xi pfuxela Solomoni enala, a nga Hadada Muedomu, wa yindlu ya vuhosi bya le Edomu.
Mhaka hileswaku, enkarhini lowu Davhida a hlomeke ku ya hlasela le Edomu, Yowabu ndhunankulu ya mavuthu ya yena a a dlayile vaaki hinkwavo va xinuna va le Edomu, loko a yile ku ya lahla Vaisraele lava weke enyimpini.
Yowabu swin'we ni mavuthu ya Israele, a va govile kona tin'hweti ta 6, va kondza va herisa vaaki hinkwavo va xinuna va le Edomu.
Eminkarhini leyi, Hadada a a ha ri lontsongo, kutani a balekela le Egipta, swin'we ni Vaedomu van'wana va ntlawa wa malandza ya tata wa yena.
Va suka eMidiyani, va hundza hi le Parani, laha va kumeke vavanuna va nga ri vangani, va suka na vona eParani, va ya le Egipta, eka Faro hosi ya kona. Kutani Faro a nyika Hadada eyindlu, a n'wi tshembisa swakudya, a n'wi avela ni masimu.
Hadada ú tsakeriwile ngopfu hi Faro, lero ka Faro a n'wi tekisa namu wa yena, makwavo wa nkosikazi Tahapanese nsati wa yena.
Makwavo wa nkosikazi Tahapanese a velekela Hadada en'wana wa mufana, loyi va nge i Genubata. Kutani Tahapanese a kurisa n'wana loyi emutini wa Faro. Genubata a kula ni vana va Faro va vafana, le ntsindza.
Kambe siku rin'wana mahungu ma fika etindleveni ta Hadada le Egipta ya leswaku Davhida ú tietlelele, ni leswaku Yowabu ndhunankulu ya mavuthu ú lovile. Hiloko Hadada a kombela eka Faro a ku: Ndzi tshike ndzi muka, ndzi tlhelela etikweni ra rikwerhu.
Faro a n'wi vutisa a ku: Xana u pfumala yini laha ka mina, leswi u ehleketaka ku tlhelela etikweni ra rikwenu ke? Hadada a n'wi hlamula a ku: Wo ndzi tshika ndzi muka!
Xikwembu xi tlhela xi pfuxela Solomoni enala un'wana, a nga Rezoni n'wana Eliyada. Rezoni loyi a a balekele n'wini wa yena Hadadi-Ezere hosi ya le Soba
kutani a tihlengeletela vavanuna, a va mufambisi wa ntlawa wa vona wa swigevenga. Loko Davhida a ringetile ku va herisa, va tsutsumerile eDamaska, va aka kona, kutani va hlawurile Rezoni ku va hosi le Damaska.
Rezoni ú vile nala wa Vaisraele evutomini hinkwabyo bya Solomoni, a hamba a va karhata tanihi Hadada, a vengana swinene na Vaisraele loko a ri karhi a fuma tiko ra Siriya.
Yerobuwamu n'wana Nebati na yena a pfukela Solomoni; a a ri nandza wa hosi, a huma eSereda emagangeni ya Efrayimi; mana wa yena wa noni a a ri Seruwa.
Mhaka leyi susumeteke Yerobuwamu ku pfukela hosi hi leyi: Solomoni a a ri eku akeni ka khokholo leri vuriwaka Milo, a hlanganisa ha rona rirhangu ra muti wa Davhida tata wa yena.
Yerobuwamu a a ri munhu wa migingiriko wo tikarhata swinene. Loko Solomoni a vona ku gingirika ka jaha leri, a ri veka ku va mulanguteri wa vatirhela-xibalo hinkwavo va nyimba ya Yosefa.
Enkarhini wolowo loko Yerobuwamu a huma emutini wa Yerusalema, a hlangana na muprofeta Ahiya wa le Xilo endleleni. Ahiya a a ambele xiambalo lexintshwa; a vo va vambirhi ntsena erivaleni ra kona.
Hiloko Ahiya a hluvula xiambalo xa yena, kutani a xi handzulela, xi huma switlakati swa 12.
Kutani a ku eka Yerobuwamu: Pambula switlakati swa khume, hikuva HOSI Xikwembu xa Israele xi vula sweswo xi ri: ‘Yingisa! Ku nga ri khale, ndzi ta susa mfumo emavokweni ya Solomoni, ndzi ku nyika miganga ya tinyimba ta khume.
Loko a ri Solomoni, ú ta sala ni muganga wa nyimba yin'we, hikwalaho ka nandza wa mina Davhida, ni hikwalaho ka Yerusalema, muti lowu ndzi wu hlawuleke eka miti ya tinyimba hinkwato ta Israele.
Mhaka hileswaku va le Yerusalema va ndzi tshikile hi ku ya gandzela Astarte xikwembukazi xa Vasidoni, na Kemoxi xikwembu xa le Mowabu, na Milikomo xikwembu xa Vaamoni. A va hanyanga hi tindlela ta mina, ku nga ku endla leswi lulameke emahlweni ka mina ni ku hlayisa milawu ya mina ni swiletelo swa mina, tanihilaha Davhida tata wa vona a endleke hakona.
Hambiswiritano, sweswi a ndzi tekeli Solomoni emfumo hinkwawo. Ndzi ta n'wi tshika a fuma masiku hinkwawo ya ku hanya ka yena, hikwalaho ka nandza wa mina Davhida loyi ndzi n'wi hlawuleke, loyi a hlayiseke swileriso swa mina ni milawu ya mina.
Kambe mfumo lowa tinyimba ta khume, ndzi ta wu teka emavokweni ya n'wana wa yena, ndzi ku nyika wona.
Loko a ri n'wana loyi wa yena, ndzi ta n'wi nyika nyimba yin'we, leswaku rixaka ra nandza wa mina Davhida ri nga tshuki ri tekeriwa vuhosi eYerusalema emutini lowu ndzi wu hlawuleke ku hlayisela kona vito ra mina.
Kutani wena ndzi ta ku endla hosi; u ta fuma hinkwako lomu moya wa wena wu nga ta swi tsakela, naswona u ta va hosi ehenhla ka Israele.
Tlhandlakambirhi, loko u yingisa hinkwaswo leswi ndzi ku lerisaka swona, ni loko u hanya etindleleni ta mina, u endla leswi lulameke emahlweni ka mina hi ku hlayisa milawu ya mina ni swileriso swa mina, tanihi Davhida nandza wa mina, ndzi ta va na wena; ndzi ta ku sungulela yindlu ya vuhosi leyi tiyeke, tanihileswi ndzi nga sungulela Davhida, kutani ndzi ta ku nyika tiko ra Israele.
Hi ndlela leyi, ndzi ta va ndzi tsongahatile vatukulu va Davhida, kambe ku nga ri hilaha ku nga heriki.’
Solomoni a luka mano yo dlaya Yerobuwamu, kambe Yerobuwamu a pfuka a balekela Egipta, eka hosi ya kona leyi a va ku i Xixaka, a tshama kona ku kondza loko Solomoni a hundza emisaveni.
Mintirho leyin'wana ya Solomoni, ni hinkwaswo leswi a swi endleke, ni vutlhari bya yena, swi tsariwile ebukwini ya Matimu ya Solomoni.
Solomoni ú fumile tiko hinkwaro ra Israele malembe ya 40, a ri eYerusalema.
Kutani Solomoni a tietlelela, a lahliwa emutini wa Davhida tata wa yena. Kutani Rhobuwamu n'wana Solomoni a sala a fuma.
Rhobuwamu a ya eXikeme, hikuva Vaisraele hinkwavo a va hlengeletanile kona ku ya n'wi veka a va hosi.
Yerobuwamu n'wana Nebati a twa timhaka leti a ri le Egipta, lomu a a balekele kona hi ku chava hosi Solomoni (Yerobuwamu a a akile kwale Egipta).
Ku rhumiwa vanhu va ya n'wi vitana, kutani Yerobuwamu swin'we ni nhlengeletano hinkwayo ya Vaisraele, va ta ku ta vulavula na Rhobuwamu, va ku ka yena
Tata wa wena ú tikisile mpingu wa hina. Hikokwalaho, hunguta sweswi mintirho yo nonon'hwa leyi tata wa wena a nga hi boha ha yona, u vevukisa ni mpingu wo tika lowu a nga hi rhwexa wona, kutani hina hi ta ku tirhela.
Rhobuwamu a va hlamula a ku: Hangalakani, kutani mi ta tlhela mi vuya hi siku ra vunharhu. Kavaloko vanhu va hangalaka.
Hosi Rhobuwamu a ya kombela ku tsundzuxiwa eka vakulukumba lava a va nghena huvo loko tata wa yena Solomoni a ha hanya. A va vutisa a ku: Ndzi tsundzuxeni, xana vanhu lava, ndzi nga va hlamurisa ku yini ke?
Kutani va n'wi tsundzuxa va ku: Loko u lava ku pfuna vanhu lava namuntlha ni ku va tirhela, va hlamule hi marito ya tintswalo, kutani na vona va ta ku tirhela masiku hinkwawo.
Kambe Rhobuwamu a bakanya leswi vakulukumba lava va n'wi tsundzuxeke swona, kutani a ya kanela mhaka ni tintangha ta yena, ma nga majaha lama nghenaka huvo ya yena.
Kutani a va vutisa a ku: N'wina ke, xana xitsundzuxo xa n'wina hi xihi ke? Xana vanhu lava, hi nga va hlamurisa ku yini, leswi va kombelaka ku vevukiseriwa mpingu lowu tata wa mina a nga va rhwexa wona, ke?
Tintangha leti ta Rhobuwamu ti n'wi hlamula ti ku: Vanhu vala va vula leswaku tata wa wena ú tikisile mpingu wa vona, kutani va kombela leswaku wena u va vevukisela wona. Hiswona, wena u ta va hlamurisa leswi u ku: ‘Xintihwana xa mina xi bumburile ku tlula xisuti xa tatana.
Tatana ú mi rhwexile mpingu lowo tika, kambe sweswi mina ndzi ta wu engetelela; tatana ú mi xupurile hi nkhavi wunene, kambe mina ndzi ta mi ba hi nkhavi wa mitwa.’
Hi siku ra vunharhu, Yerobuwamu ni tiko hinkwaro va tlhelela eka Rhobuwamu, hi ku ya hi xileriso xa hosi xa leswaku va fanele ku vuya hi siku rolero.
Hosi yi hlamula tiko hi marito ya tihanyi, yi bakanya xitsundzuxo lexi vakulukumba va yi nyikeke xona.
Kutani yi vulavula ni tiko hi ku landza xitsundzuxo xa majaha, yi ku: Tatana ú tikisile mpingu wa n'wina, kambe mina ndzi ta wu engetelela; tatana ú mi xupurile hi nkhavi wunene, kambe mina ndzi ta mi ba hi nkhavi wa mitwa.
Hi ndlela leyi, hosi Rhobuwamu a nga yingisanga tiko. A ku ri ku rhandza ka HOSI Xikwembu leswaku timhaka ti fambisa xileswi: A xi lava ku hetisisa marito ya xona lawa xi ma fikiseke eka Yerobuwamu n'wana Nebati, hi nomo wa Ahiya wa le Xilo.
Kutani Vaisraele va tlhelela emakaya.
Rhobuwamu a sala a fuma Vaisraele lava akeke emitini ya Yuda, a fuma vona ntsena.
Hiloko hosi Rhobuwamu a rhumela Adonirama mufambisi wa mintirho ya xibalo eka Vaisraele, kambe hinkwavo va n'wi khandla hi maribye, a fa. Kavaloko hosi Rhobuwamu a hatla a khandziya kalichi ra yena, a tsutsumela eYerusalema.
Ku fikela siku ra namuntlha, Vaisraele va ha fularhele rixaka ra Davhida.
Loko Vaisraele hinkwavo va twa leswaku Yerobuwamu ú vuyile, va rhuma vanhu va ya n'wi vitana leswaku a ta enhlengeletanweni, kutani va n'wi veka hosi ya Vaisraele hinkwavo. A ku vanga na lava seketeleke rixaka ra Davhida, loko ku nga ri va nyimba ya Yuda ntsena.
Loko Rhobuwamu a fika eYerusalema, a vitana vavanuna hinkwavo va ka Yuda ni va nyimba ya Benjamini, a humesa nyimpi ya tinhenha ta 180 000. Rhobuwamu n'wana Solomoni a a lava ku ya lwa ni Vaisraele va le n'walungwini, leswaku a ta va vuyisela ehansi ka mfumo wa yena.
Kambe rito ra Xikwembu ri fika eka Xemaya munhu wa Xikwembu, ri ku
Byela Rhobuwamu n'wana Solomoni hosi ya Yuda, u byela ni hinkwavo va ka Yuda ni va nyimba ya Benjamini, swin'we ni Vaisraele lava saleke exikarhi ka vona
leswaku mina HOSI ndzi ni rito eka vona leri nge: ‘Mi nga tshuki mi hloma matlhari, mi ya lwa ni va ka n'wina, va nga Vaisraele-kuloni. Tlheriselani wanuna un'wana ni un'wana ekaya ka yena, hikuva mhaka leyi yi humelele hi ku rhandza ka mina.’  Kutani va yingisa rito ra HOSI Xikwembu, va tlhelela emakaya, hilaha xi va leriseke hakona.
Kutani Yerobuwamu a pfuxa rirhangu ra Xikeme emagangeni ya tiko ra Efrayimi, a tshamanyana kona; kutani a rhurha kwalaho, a ya pfuxa rirhangu ra Penuwele.
Kavaloko Yerobuwamu a tiehleketa a ku: Leswi timhaka ti nga yima hi ndlela leyi, vuhosi byi nga tshuka byi tlhelela erixakeni ra Davhida.
Loko vanhu lava va tlhandlukela eYerusalema ku ya humesa magandzelo endlwini ya HOSI Xikwembu, va nga tshuka va vuyelelana ni n'wini wa vona Rhobuwamu hosi ya Yuda; kwalaho va nga ndzi dlaya, siku va tlhelelaka eka Rhobuwamu hosi ya le Yuda.
Loko hosi yi tianakanyile, yi vumba marhole mambirhi hi nsuku. Kutani yi ku ka vanhu va yona: I khale mi ri karhi mi tlhandlukela eYerusalema ku ya gandzela kona. Hi leswi swikwembu swa wena we Israele, leswi swi ku humeseke etikweni ra Egipta!
Kutani a yimisa rhole rin'wana eBetele, lerin'wana a ri veka eDani.
Mhaka leyi yi dyohisa tiko, hikuva nkarhi wun'wana a va ya gandzela rhole ra le Betele, nkarhi wun'wana va ya gandzela ra le Dani.
Tlhandlakambirhi, Yerobuwamu a aka tindlu eswitsungeni leswo hlawuleka, a hlawula vaprista exikarhi ka vanhu van'wana ni van'wana, hambi va nga ri Valevhi.
Kutani Yerobuwamu a veka siku ra vu-15 ra n'hweti ya vu-8, leswaku ri va ra nkhuvo lembe rin'wana ni rin'wana, ematshan'wini ya nkhuvo lowu a wu endliwa eYuda, wo hisa magandzelo ehenhla ka alitari. A endlisa sweswo eBetele hi ku hisa magandzelo, a hisela marhole mambirhi lawa a ma vumbeke. Naswona a veka vaprista eBetele, eswitsungeni leswo hlawuleka leswi a swi lulamiseke.
Hi siku ra vu-15 ra n'hweti ya vu-8, wu nga nkarhi lowu a nga lo tihlawulela wona hi yexe, a tlhandlukela alitarini leyi a yi akeke eBetele; a a rhambile nkhuvo wa vanhu va Israele, kutani a tlhandlukela alitarini a ya hisa magandzelo kona.
Munhu wa Xikwembu a tshuka a humelela eBetele, a ta hi le Yuda a lerisiwile hi HOSI Xikwembu. Yerobuwamu a a yimile etlhelweni ra alitari a ri karhi a hisa magandzelo.
Kutani hi ku lerisiwa hi HOSI Xikwembu, munhu loyi a huwelela a ri karhi a sandza ni alitari, a ku: We alitari, we alitari, HOSI Xikwembu xi ni rito eka wena leri nge: ‘Yingisa! Ku ta velekiwa n'wana wa mufana erixakeni ra Davhida. Vito ra yena ri ta va Yosiyasi. Ú ta dlaya vaprista va switsunga leswo hlawuleka ehenhla ka wena, vona lava hisaka magandzelo eka wena. Hambi ma ri marhambu ya vanhu ma ta hisiwa ehenhla ka wena.’
Kutani munhu loyi a nyika xikombiso siku rero, a ku: Xikombiso xa leswaku ku vulavurile HOSI Xikwembu hi lexi: Mi ta vona alitari yi hlanhleka, ni nkuma lowu nga ni mafurha, lowu nga henhla ka yona, wu hangalasiwa.
Loko hosi Yerobuwamu a twa rito leri munhu wa Xikwembu a ri huwelelaka, leri sandzaka alitari ya le Betele, a kombetela hi voko ra yena a ri alitarini, a lerisa a ku: Khomani munhu yoloye! Kambe voko leri a kombeteleke munhu loyi ha rona, ri omisa sweswo, a tsandzeka ni ku ri vuyisela endzhaku.
Alitari na yona yi hlanhleka, ni nkuma lowu nga ni mafurha, lowu a wu ri ehenhla ka yona, wu hangalasiwa, hi ku landza xikombiso lexi munhu wa Xikwembu a xi vuleke, loko a lerisiwa hi HOSI Xikwembu.
Kutani hosi Yerobuwamu a ku eka munhu wa Xikwembu: Kombela leswaku HOSI Xikwembu xa wena xi ndzi twela vusiwana, u ndzi khongelela leswaku voko ra mina ri vuyela etshamelweni ra rona. Hiloko munhu wa Xikwembu a xi kombela ku twela Yerobuwamu evusiwana, kutani voko ra yena ri vuyela etshamelweni ra rona, ri va leswi a ri ri swona eku sunguleni.
Kutani hosi yi ku ka munhu wa Xikwembu: A hi fambe swin'we ekaya ka mina, u ta wisanyana kona, naswona ndzi ta ku nyika xanchumu.
Kambe munhu loyi wa Xikwembu a hlamula a ku: Hambiloko u nga ndzi nyika hafu ya yindlu ya wena, a ndzi nga pfumeli ku rhurheriwa eka yona swin'we na wena. Naswona ndzi nga ka ndzi nga dyi vuswa hambi ku ri ku nwa mati endhawini leyi
hikuva ndzi lerisiwile hi HOSI Xikwembu lexi nga te eka mina: ‘U nga tshuki u dya vuswa kumbe ku nwa mati kona, naswona u nga vuyi hi ndlela leyi u fambeke ha yona.’
Kutani a tlhela hi ndlela yin'wana, a nga ha tlheli hi leyi a nga ta ha yona eBetele.
Eminkarhini yoleyo, eBetele a ku tshama muprofeta loyi a a dyuharile. Vana va yena va xinuna va ta eka yena, va ta n'wi rungulela hinkwaswo leswi munhu wa Xikwembu a swi endleke siku rero eBetele. Va n'wi rungulela ni marito lawa a ma vuleke eka hosi Yerobuwamu.
Hiloko tata wa vona a va vutisa a ku: Xana ú khomile ndlela yihi xana? Vana va n'wi komba ndlela leyi munhu wa Xikwembu la teke hi le Yuda a yi khomeke.
Hiloko a lerisa vana lava a ku: Bohelelani xitshamu embhongolweni. Va endlisa sweswo, kutani a gada mbhongolo
a landza munhu wa Xikwembu hi le ndzhaku. A ya n'wi kuma a tshamile endzhutini wa murhi wa nkuhlu. Kutani a n'wi vutisa a ku: Xana a hi wena munhu wa Xikwembu loyi a humaka eYuda ke? Yena a ku: Ina hi mina.
Kavaloko muprofeta a n'wi rhamba a ku: A hi fambe swin'we, hi ya kaya, u ya phemanyana swakudya.
Yena a hlamula a ku: A ndzi pfumeleriwi ku tlhela na wena kumbe ku rhurheriwa emutini wa wena; naswona ndzi nga ka ndzi nga dyi vuswa, hambi ku ri ku nwa mati swin'we na wena, endhawini leyi
hikuva ndzi lerisiwile hi HOSI Xikwembu, lexi nga te eka mina: ‘U nga tshuki u dya vuswa, hambi ku ri ku nwa mati, endhawini yoleyo, naswona u nga tshuki u tlhela hi ndlela leyi u nga ta hi yona.’
Kutani muprofeta wo dyuhala a ku ka yena: Na mina ndzi muprofeta ku fana na wena. Kutani, hi ku lerisiwa hi HOSI Xikwembu, ntsumi yi vulavurile na mina yi ku: ‘Tlhelela na yena ekaya ka wena, leswaku a ta dya vuswa ni ku nwa mati kona.’  Kasi muprofeta wo dyuhala a a kanganyisa munhu wa Xikwembu hi mavunwa.
Kutani munhu wa Xikwembu a tlhela na muprofeta, va ya dya vuswa ni ku nwa mati emutini wolowo.
Loko va ha ri eku dyeni, rito ra HOSI Xikwembu ri ta eka muprofeta loyi a a yengile munhu wa Xikwembu wo huma eYuda.
Kutani muprofeta a tshinya n'wendzi wa yena a ku: HOSI Xikwembu xi vurisa sweswo xi ri: ‘A wu yingisanga leswi humaka enon'weni wa mina HOSI, naswona a wu hlayisanga nawu lowu mina HOSI Xikwembu xa wena ndzi ku leriseke wona.
Ematshan'wini ya sweswo, u tlherile u vuya u ta dya vuswa ni ku nwa mati, endhawini leyi mina HOSI ndzi ku leriseke leswaku u nga tshuki u dya vuswa, hambi ku ri ku nwa mati eka yona. Hikokwalaho, ntsumbu wa wena a wu nga lahliwi emasirheni ya vakokwa wa wena.’
Loko munhu wa Xikwembu a hetile ku dya vuswa ni ku nwa mati, muprofeta lowo dyuhala loyi a a n'wi yengile, a n'wi bohelelela xitshamu embhongolweni.
Loko munhu wa Xikwembu a ri karhi a tlhela, a hlangana ni nghala endleleni, yi n'wi dlaya, ntsumbu wu sala endleleni wu lo vúmbúlú! Mbhongolo ni nghala hi vumbirhi bya swona a swi yimile hi le matlhelo ka wona.
Vahundzi va ndlela va vona ntsumbu lowu tlatlalatiweke endleleni, va vona ni nghala leyi yimeke etlhelo ka wona. Kutani va ya rungula mhaka leyi emutini, laha muprofeta wo dyuhala a a tshama kona.
Muprofeta loyi a a yengile munhu wa Xikwembu endleleni ya yena, a ehleketa a ku: Loyi i munhu wa Xikwembu, loyi a nga yingisangiki rito ra HOSI Xikwembu; hikokwalaho, xona xi n'wi nyiketile eka nghala. Nghala leyi yi n'wi kakatlurile, yi n'wi dlaya, leswaku rito ra HOSI Xikwembu eka munhu wa xona loyi, ri hetiseka.
Kutani a ku ka vana va yena: Bohelelani xitshamu embhongolweni. Va endlisa sweswo.
Kutani a suka, a ya kuma ntsumbu wa munhu luya endleleni wu lo tlátlálálá. Mbhongolo ni nghala swi lo tiyimela hi le matlhelo ka wona. Nghala a yi nga dyanga ntsumbu lowu, hambi ku ri ku kakatlula mbhongolo.
Kutani muprofeta a rhwala ntsumbu wa munhu wa Xikwembu, a wu tlhandleka embhongolweni, a vuya na wona emutini, a ta wu lahla ni ku rila nkosi wa kona.
A lahla ntsumbu esirheni leri a ri ri ra yena n'wini. Kutani va n'wi rila va ku: Yo! Makwerhu!
Loko muprofeta a hetile ntirho wa yena wo lahla, a lerisa vana va yena a ku: Siku ndzi nga ta fa, ndzi lahleni esirheni leri munhu wa Xikwembu a latiweke eka rona. Vekani marhambu ya mina swin'we ni marhambu ya yena.
Swilo leswi a lerisiweke hi HOSI Xikwembu ku swi boxa, hakunene swi ta humelela, ma nga marito lawa a nga ma huwelela loko a sandza alitari ya laha Betele, ni loko a sandza tindlu leti akiweke eswitsungeni leswo hlawuleka swa miti ya Samariya.
Endzhaku ka sweswo, Yerobuwamu a nga hundzukanga emikhuveni ya yena leyo biha. Ú yile emahlweni ni ku hlawula vaprista va switsunga leswo hlawuleka exikarhi ka vanhu vahi ni vahi. Munhu un'wana ni un'wana loyi a a tsakela ntirho lowu wa vuprista eswitsungeni leswo hlawuleka, a a nyikiwa wona hi Yerobuwamu.
Maendlele lawa hi wona lama dyohiseke ndyangu wa Yerobuwamu, lero kala wu heriseriwa makumu ni ku nyamalala laha misaveni.
Enkarhini wolowo, Abiya n'wana wa Yerobuwamu a khomiwa hi vuvabyi.
Kutani Yerobuwamu a ku ka nsati wa yena: Hundzuluxa maambalele ya wena, leswaku vanhu va nga ku tivi wena nkosikazi; kutani u suka, u kongoma le Xilo, laha ku nga ni muprofeta Ahiya, yena loyi a ndzi tiviseke leswaku ndzi ta va hosi ya tiko leri.
Longa swinkwa swa khume, ni swimbhundzwa, ni ximbitana xa vulombe, u n'wi endzela. Yena ú ta ku byela leswi nga ta humelela eka n'wana wa hina.
Nkosikazi ya Yerobuwamu yi endlisa sweswo: Yi suka yi kongoma le Xilo, kutani yi fika emutini wa muprofeta Ahiya. Ahiya a a dyuharile ngopfu, na mahlo ya yena a ma ri ni riphume, ma nga ha voni.
Kambe loko Ahiya a twa swigingi swa muendzi enyangweni, a ku ka yena: Nghena, nkata Yerobuwamu. Xana u hundzulele yini maambalele ya wena xana? Ndzi rhwexiwile mahungu lama nga ta ku tikela.
Famba u ya byela Yerobuwamu leswaku HOSI Xikwembu xa Israele xi vula sweswo xi ri: ‘Ndzi ku kurisile exikarhi ka vanhu va tiko, ndzi ku veka ku va mufambisi wa tiko ra mina ra Israele.
Ndzi susile mfumo emavokweni ya rixaka ra Davhida, ndzi ku nyika wona, kambe a wu landzanga mintila ya nandza wa mina Davhida. Yena ú hlayisile milawu ya mina, a ndzi tirhela hi mbilu ya yena hinkwayo, a endla ntsena leswi ndzi swi vonaka swi ri leswo lulama.
Kasi wena u endlile leswo biha ku tlula hinkwavo lava nga rhanga va va tihosi. U sukile u ya tiendlela swikwembu swimbe, ni ku tivumbela swifaniso swa swona hi koporo leyi n'okisiweke, kutani u ndzi hlundzukisile ngopfu, u engetela hi ku ndzi fularhela.
‘Hikokwalaho, yingisa we Yerobuwamu! Ndzi ta vanga makhombo endyangwini wa wena. Ndzi ta ku tekela vanhu hinkwavo va xinuna, lava nga mahlonga ni lava ntshunxekeke etikweni ra Israele. Ndzi ta herisa hi ndzilo swihluke swa ndyangu wa wena, ku fana ni loko va hisa mavivi, va ma herisa.
We Yerobuwamu, exikarhi ka va ka n'wina hinkwavo, loyi a nga ta fela emutini, ú ta dyiwa hi timbyana, kasi loyi a nga ta fela enhoveni, ú ta dyiwa hi makoti. Ndzi vurisa sweswo, mina HOSI!’
Ahiya a engeta a ku: Wena nkosikazi, suka, u muka ekaya ka wena. Loko nenge wa wena wu kandziya enyangweni ya muti, n'wana ú ta fa.
Tiko hinkwaro ra Israele ri ta ta enkosini wa yena, ri ta n'wi lahla. Exikarhi ka va ka Yerobuwamu, hi yena ntsena la nga ta lahliwa esirheni, hikuva endyangwini wa Yerobuwamu, hi yena ntsena loyi a kumiweke a ri ni xanchumu lexi tsakisaka HOSI Xikwembu xa Israele.
Naswona, HOSI Xikwembu xi ta tilavela hosi yin'wana, leyi nga ta fuma Israele ni ku lovisa ndyangu wa Yerobuwamu; namuntlha ndzi nga ku, swa karhi swa humelela.
HOSI Xikwembu xi ta ba Vaisraele: Va ta fana ni rihlanga leri tsekatsekisiwaka hi mati ya nambu; HOSI Xikwembu xi ta va tsavula etikweni lerinene leri xi ri nyikeke vakokwa wa vona; xi ta va hangalasa entsungeni lowuya wa nambu wa Yufrata, hikuva va yimisile timhandze ta vona ta Axera xikwembukazi, kutani ha tona va hlundzukisile ngopfu HOSI Xikwembu.
Xona xi ta fularhela Vaisraele hikwalaho ka swidyoho leswi Yerobuwamu a swi endleke, ni leswi a kuceteleke Vaisraele ku swi endla.
Kutani nkosikazi ya Yerobuwamu yi suka, yi tlhelela kaya eTirisa. Loko yi fika enyangweni ya muti wa yona, n'wana wa yona a fa.
Tiko hinkwaro ra Israele ri n'wi lahla, ku riliwa nkosi wa yena, hilaha HOSI Xikwembu xi vuleke hakona, hi nomo wa muprofeta Ahiya nandza wa xona.
Kutani ke, mintirho leyin'wana ya Yerobuwamu, ti nga tinyimpi leti a ti lweke, ni mafumele ya yena, swi tsariwile eka Buku ya Matimu ya tihosi ta Israele.
Yerobuwamu ú fumile malembe lama ringanaka 22, kutani a tietlelela, ku sala ku fuma Nadabu n'wana wa yena.
Enkarhini wolowo, Rhobuwamu n'wana Solomoni a a fuma eYuda. Ú sungurile ku fuma a ri ni malembe ya 41, a fuma malembe ya 17 a ri eYerusalema, muti lowu HOSI Xikwembu xi wu hlawuleke exikarhi ka tinyimba hinkwato ta Israele, leswaku vito ra xona ri ta dzunisiwa eka wona. Mana wa Rhobuwamu a a ri Naama wa le Amoni.
Vanhu va tiko ra Yuda va endla leswo biha emahlweni ka HOSI Xikwembu. Va xi vilerisa hi swidyoho swa vona, ku tlula vakokwa wa vona hinkwavo.
Na vona va lulamisa switsunga leswo hlawuleka, va yimisa maribye ya vugandzeri bya hava ni timhandze ta Axera xikwembukazi, eswintshabyaneni hinkwaswo ni le ndzhutini wa murhi wun'wana ni wun'wana lowu tlhumeke.
Va swi engetela hi ku pfumelela vunghwavava bya le magandzelweni ya swa hava etikweni, va hanya hi ku endla manyala hinkwawo ya vamatiko lava hlongoriweke hi HOSI Xikwembu, loko Vaisraele va nghena etikweni.
Hi lembe ra vuntlhanu ra ku fuma ka Rhobuwamu hosi ya Yuda, hosi ya le Egipta leyi a yi vuriwa Xixaka yi hlasela muti wa Yerusalema
yi phangha xuma xa yindlu ya HOSI Xikwembu, ni xuma xa le ntsindza; yi phangha hinkwaswo, ku katsa ni switlhangu hinkwaswo swa nsuku leswi vumbiweke hi hosi Solomoni.
Hosi Rhobuwamu a siva switlhangu leswi hi ku vumba swin'wana swa koporo, a swi veka emavokweni ya tindhuna ta varindzi va nyangwa ya le ntsindza.
Hi minkarhi hinkwayo loko hosi yi ya gandzela endlwini ya HOSI Xikwembu, varindzi va nyangwa a va huma na yona va tamele switlhangu leswi, kutani endzhaku ka ntirho va swi tlherisela endlwini ya varindzi.
Kutani ke, mintirho leyin'wana ya Rhobuwamu ni hinkwaswo leswi a swi endleke, swi tsariwile eka Buku ya Matimu ya tihosi ta Yuda.
Minkarhi hinkwayo Rhobuwamu na Yerobuwamu a vo tshamela ku hlaselana.
Rhobuwamu a tietlelela, a lahliwa emasirheni ya vakokwa wa yena emutini wa Davhida (mana wa yena a a ri Naama wa le Amoni). Kutani Abiyama n'wana Rhobuwamu a sala a fuma.
Hi lembe ra vu-18 ra ku fuma ka hosi Yerobuwamu n'wana Nebati, Abiyama a sungula ku fuma tiko ra Yuda
a fuma malembe manharhu, a ri eYerusalema. Mana wa yena a a ri Maaka, N'wa-Abixalomu.
Evuton'wini bya yena, Abiyama a endla swidyoho hinkwaswo leswi tata wa yena Rhobuwamu a swi endleke. A nga tshembanga HOSI Xikwembu xa yena hi ku hetiseka, tanihileswi Davhida kokwa wa yena a a xi tshembisile swona.
Hambiswiritano, hikwalaho ka Davhida, HOSI Xikwembu xa yena xi mirisela Abiyama exihluke emutini wa Yerusalema, leswaku hi n'wana loyi wa yena rixaka ra yena ri nga tshuki ri nyamalala, ni leswaku muti wa Yerusalema wu tshama wu ri ntsindza.
Swi ve tano, hikuva Davhida a a endlile leswi lulameke emahlweni ka HOSI Xikwembu; evutomini bya yena hinkwabyo a nga langa hambuka eka hinkwaswo leswi xi n'wi leriseke swona, loko ku nga ri emhakeni ya Uriya lowa Muhiti.
[Rhobuwamu na Yerobuwamu a vo tshamela ku hlaselana.]
Mintirho leyin'wana ya Abiyama, ni hinkwaswo leswi a swi endleke, swi tsariwile eka Buku ya Matimu ya tihosi ta Yuda. Na vona Abiyama na Yerobuwamu a va tshamela ku hlaselana.
Abiyama a tietlelela; va n'wi lahla ni vakokwa wa yena emutini wa Davhida, kutani Asa n'wana wa yena a sala a fuma.
Hi lembe ra 20 ra ku fuma ka hosi Yerobuwamu etikweni ra Israele, hosi Asa a sungula ku fuma etikweni ra Yuda
a fuma malembe ya 41 a ri eYerusalema. Kokwa wa yena wa xisati a a ri Maaka, N'wa-Abixalomu.
Asa a endla leswi lulameke emahlweni ka HOSI Xikwembu, tanihi Davhida kokwa wa yena.
A herisa vunghwavava bya le magandzelweni ya swa hava etikweni, a susa ni swifaniso hinkwaswo swa vugandzeri bya kona, leswi vumbiweke hi vakokwa wa yena.
Tlhandlakambirhi, a hlongola kokwa wa yena Maaka etifanelweni ta vunkosikazi bya tiko, hikuva a a ri ni xifaniso xa manyala lexi a xi vumberiwile Axera xikwembukazi. Asa a susa xifaniso lexi, a ya xi hisa exinkobyaneni xa Kedroni.
Hambileswi a nga kotangiki ku herisa magandzelo hinkwawo ya le switsungeni leswo hlawuleka, Asa ú tikombile a ri munhu wo tshembeka eka HOSI Xikwembu, evutomini bya yena hinkwabyo.
Ú tisile eTempeleni swilo hinkwaswo leswi tata wa yena a a swi nyiketile eka Xikwembu, kun'we ni swa yena n'winyi, swi nga swibya swa silivhere ni nsuku.
Asa na Baaxa hosi ya tiko ra Israele a vo tshamela ku hlaselana.
Siku rin'wana, Baaxa hosi ya tiko ra Israele a hloma matlhari ku ya lwa ni tiko ra Yuda. A ya biya muti wa Rhama hi rirhangu leswaku wu pfala tindlela, vanhu va nga ha koti ku huma kumbe ku nghena eYerusalema eka Asa hosi ya Yuda.
Kavaloko Asa a ya teka swilo hinkwaswo swa silivhere ni nsuku, leswi a swi sele evuhlayiselweni bya xuma xa yindlu ya HOSI Xikwembu, ni le vuhlayiselweni bya xuma xa le ntsindza, a swi tamerisa malandza ya yena. Kutani hosi Asa a rhuma vanhu lava ku ya swi fikisa eka Bene-Hadada n'wana Tabrimona, n'wana Heziyoni hosi ya le Siriya, loyi a a tshama eDamaska. A va rhuma ni rito leri nge
A ku ve ni xinakulobye exikarhi ka mina na wena, tanihi lexi a xi ri kona exikarhi ka vatata wa hina. Languta, ndzi ku rhumela nyiko ya swilo swa silivhere ni nsuku. Ha swona ndzi ri, dlaya xinakulobye xa wena na Baaxa hosi ya tiko ra Israele, leswaku a tshika ku ndzi hlasela.
Bene-Hadada a amukela xikombelo xa hosi Asa, kutani a rhumela tindhuna ta yena ni mavuthu ya tona ku ya hlasela miti ya Israele. Vona va ya teka miti ya Iyoni, na Dani, na Avele-Beta-Maaka, ni tiko hinkwaro ra Kinereta, ku katsa ni tiko hinkwaro ra Neftali.
Loko Baaxa a twa mhaka leyi, a tshika ku biyela muti wa Rhama hi rirhangu, a ya tshama eTirisa.
Hiloko hosi Asa a rhamba vanhu hinkwavo va Yuda, a nga siyi munhu, kutani va ya tleketla maribye ya le Rhama ni timhandze ta kona, swi nga leswi Baaxa a a pfuxa muti ha swona, kutani hosi Asa a swi tirhisa ku aka hi vuntshwa muti wa Geba wa le Benjamini ni muti wa Mispa.
Mintirho leyin'wana ya Asa, ni timhaka hinkwato ta vunhenha bya yena, ni hinkwaswo leswi a swi endleke, ni miti leyi a yi biyeleke, swi tsariwile eka Buku ya Matimu ya tihosi ta Yuda. Kambe eku dyuhaleni ka yena, Asa a a karhatiwa hi vuvabyi bya xirhumbe-rhumbe byo pfimbisa milenge.
Asa a tietlelela, a lahliwa emasirheni ya vakokwa wa yena emutini wa Davhida, kutani Yoxafati n'wana wa yena a sala a fuma.
Nadabu n'wana Yerobuwamu a sungula ku fuma tiko ra Israele hi lembe ra vumbirhi ra ku fuma ka Asa hosi ya tiko ra Yuda, a fuma tiko ra Israele malembe mambirhi.
Ú endlile leswo biha emahlweni ka HOSI Xikwembu. A hanya hi tindlela ta tata wa yena: A dyoha ku fana na yena, a dyohisa ni Vaisraele.
Baaxa n'wana Ahiya, wa nyimba ya Isakara, a luka mano yo vanga vuhosi bya Nadabu. Kutani Baaxa a juma Nadabu, a n'wi dlaya emutini wa Vafilista lowu vuriwaka Gibitoni, lowu Nadabu ni vanhu hinkwavo va Israele a va wu rhendzerile.
Lembe leri Baaxa a dlayeke Nadabu ha rona a ri ri ra vunharhu ra ku fuma ka Asa hosi ya tiko ra Yuda, kutani Baaxa a sala a fuma.
Ú lo na sungula ku fuma, o dlayetela va ndyangu wa Yerobuwamu hinkwavo. A va herisa hinkwavo va ku bì, a nga siyi na un'we la hanyaka endyangwini wa Yerobuwamu. Leswi, a ku ri ku hetisa marito ya HOSI Xikwembu, lawa a xi ma vurile hi nomo wa nandza wa xona Ahiya wa le Xilo.
Swi vangiwile hi swidyoho leswi Yerobuwamu a swi endleke, ni leswi a dyohiseke Vaisraele ha swona, hikuva ha swona a a hlundzukisile ngopfu HOSI Xikwembu xa Israele.
Mintirho leyin'wana ya Nadabu, ni hinkwaswo leswi a swi endleke, swi tsariwile eka Buku ya Matimu ya tihosi ta Israele.
Kutani Asa na Baaxa hosi ya tiko ra Israele a vo tshamela ku hlaselana.
Hi lembe ra vunharhu ra ku fuma ka hosi Asa le Yuda, Baaxa n'wana Ahiya a sungula ku fuma tiko ra Israele, a ri eTirisa, a fuma kona malembe ya 24.
Baaxa a endla leswo biha emahlweni ka HOSI Xikwembu, a hanya hi tindlela ta Yerobuwamu, a dyoha ku fana na yena, a dyohisa ni Vaisraele.
Hosi Xikwembu xi lerisa Yehu n'wana Hanani ku ya tshinya Baaxa, hi rito leri nge
Wena Baaxa, a wu nga ri nchumu, kambe ndzi ku kurisile, ndzi ku veka ku va mufambisi wa tiko ra mina ra Israele. Kambe u hanyile hi tindlela ta Yerobuwamu; u dyohisile tiko ra mina ra Israele, kutani swidyoho leswi swa vona swi ndzi hlundzukisile ngopfu.
Yingisa ke wena Baaxa, ndzi ta ku herisa hi ndzilo, wena ni va ka n'wina. Ndyangu wa wena, ndzi ta wu herisa ku fana ni ndyangu wa Yerobuwamu n'wana Nebati.
Munhu un'wana ni un'wana wa ka Baaxa loyi a nga ta fela emutini, ú ta dyiwa hi timbyana; kasi munhu wa yena loyi a felaka enhoveni, ú ta dyiwa hi makoti.
Kutani ke, mintirho leyin'wana ya Baaxa, ni leswi a swi endleke, ni ta vunhenha bya yena, swi tsariwile eka Buku ya Matimu ya tihosi ta Israele.
Baaxa a tietlelela, a lahliwa eTirisa, kutani Ela n'wana wa yena a sala a fuma.
Hi ku komisa, muprofeta Yehu n'wana Hanani ú rhwexiwile rito ra HOSI Xikwembu ra ku tshinya Baaxa ni ndyangu wa yena hikwalaho ka timhaka leti timbirhi: Xo sungula, hikwalaho ka leswo biha hinkwaswo leswi Baaxa a swi endleke emahlweni ka HOSI Xikwembu, loko a xi hlundzukisa ngopfu, hi mintirho ya yena ni mahanyele ya yena yo fana ni ya ndyangu wa Yerobuwamu; xa vumbirhi, hi mhaka ya leswi a heriseke ndyangu wa Yerobuwamu.
Hi lembe ra 26 ra ku fuma ka hosi Asa etikweni ra Yuda, Ela n'wana Baaxa a sungula ku fuma tiko ra Israele eTirisa, a fuma kona malembe mambirhi.
Kambe nandza wa yena Zimri, mufambisi wa hafu ya makalichi ya yena ya nyimpi, a boha makungu ya ku vanga vuhosi. Siku rin'wana le Tirisa, loko Ela a ri karhi a nwa a pyopyiwa endlwini ya Arisa, mulanguteri wa swa le ntsindza kwale Tirisa
Zimri a nghena, a n'wi juma, a n'wi dlaya, kavaloko a sala a fuma. Lembe ra kona a ri ri ra 27 ra ku fuma ka hosi Asa le Yuda.
Zimri ú lo na teka vuhosi ni ku sungula ku fuma, o dlaya vanhu hinkwavo va ndyangu wa Baaxa, a nga siyi na munhu na un'we wa xinuna endyangwini wolowo, hambi xaka, kumbe nakulobye.
Hi mukhuva lowu, Zimri a herisa ndyangu hinkwawo wa Baaxa, hi ku ya hi rito ra HOSI Xikwembu loko xi tshinya Baaxa, hi nomo wa muprofeta Yehu
hikwalaho ka swidyoho hinkwaswo leswi Baaxa ni n'wana wa yena Ela va swi endleke, leswi va dyohiseke ni Vaisraele ha swona. A va hlundzukisile ngopfu HOSI Xikwembu xa Vaisraele, hi ku ya gandzela swikwembu swa vona swa hava.
Kutani ke, mintirho leyin'wana ya Ela, ni ta hinkwaswo leswi a swi endleke, swi tsariwile eka Buku ya Matimu ya tihosi ta Israele.
Hi lembe ra 27 ra ku fuma ka hosi Asa etikweni ra Yuda, Zimri a fuma masiku ya 7 a ri eTirisa. Enkarhini wolowo, mavuthu ya Israele a ma govile kusuhi ni muti wa Gibitoni lowu a wu ri wa Vafilista.
Mavuthu lawa ma twa leswaku Zimri ú tekile vuhosi, ni leswaku ú dlayile hosi Ela. Hikokwalaho, hi siku rolero emixaxeni, mavuthu hinkwawo ya Israele ma veka Omri, ndhunankulu ya nyimpi, ku va hosi ya Israele.
Hiloko Omri swin'we ni mavuthu hinkwawo ya Israele va suka eGibitoni, va ya rhendzela muti wa Tirisa, va wu hlasela.
Loko Zimri a vona leswaku muti wu tekiwile, a ya tumbela endlwini yin'wana ya le ntsindza, a tisunga hi ku hisa yindlu leyi, a fela kona.
Zimri ú tivangele rifu leri hi ku dyoha ka yena, a ri karhi a endla leswo biha emahlweni ka HOSI Xikwembu, a hanya hi tindlela ta Yerobuwamu, a dyohisa ni Vaisraele hi maendlele lawa ya yena.
Kutani ke, mintirho leyin'wana ya Zimri, ni ta ku vanga ka yena vuhosi, swi tsariwile eka Buku ya Matimu ya tihosi ta Israele.
Enkarhini wolowo, tiko ra Israele ri avana hi le xikarhi; van'wana va yima na Tibini n'wana Ginati, va lava leswaku a va yena hosi, kasi van'wana va yima na Omri.
Kambe lava yimaka na Omri va hlula lava yimaka na Tibini n'wana Ginati. Kutani Tibini a dlawa, Omri a sala a fuma.
Hi lembe ra 31 ra ku fuma ka hosi Asa etikweni ra Yuda, Omri a vekiwa hosi ya tiko ra Israele, a fuma malembe ya 12. Exikarhi ka malembe lawa ya 12, a heta malembe ya 6 a ri eTirisa.
Kutani Omri a xava xintshabyana xa Samariya eka loyi a a vuriwa Xemere, hi mali ya tisilivhere to tlula 7 000. A biyela xintshabyana lexi, a aka muti eka xona, kutani a thya muti wa kona evito ra Samariya, a thyela Xemere loyi khale a a ri n'wini wa xintshabyana lexi.
Omri a endla leswo biha emahlweni ka HOSI Xikwembu, a biha ku tlula hinkwavo lava n'wi rhangeleke evuhosini.
A hanya hi tindlela hinkwato ta Yerobuwamu n'wana Nebati, a dyoha ku fana na yena, a dyohisa ni Vaisraele, kutani a hlundzukisa ngopfu HOSI Xikwembu xa Israele hi mhaka ya ku ya gandzela swikwembu swa hava.
Kutani ke, mintirho leyin'wana ya Omri, ni ta vunhenha lebyi a nga tikomba ha byona, swi tsariwile eka Buku ya Matimu ya tihosi ta Israele.
Omri a tietlelela, a lahliwa eSamariya. Kutani Akabu n'wana wa yena a sala a fuma.
Hi lembe ra 38 ra ku fuma ka hosi Asa etikweni ra Yuda, Akabu n'wana Omri a sungula ku fuma tiko ra Israele, a fuma malembe ya 22 a ri eSamariya.
Akabu n'wana Omri a endla leswo biha emahlweni ka HOSI Xikwembu, ku tlula hinkwavo lava n'wi rhangeleke evuhosini.
Eka Akabu, ku hanya hi ku landza swidyoho swa Yerobuwamu n'wana Nebati, a yi ri mhaka yitsongo! A engetela hi ku ya teka Yezabele n'wana Eti-Baali hosi ya Vasidoni, a ya tirhela Baali xikwembu xa vona, a xi nkhinsamela.
A akela Baali eyindlu le Samariya, a n'wi yimisela ni alitari endzeni ka yona
naswona a dzima mhandze ya Axera xikwembukazi. Hi maendlele lawa ya yena, Akabu ú hlundzukisile ngopfu HOSI Xikwembu xa Israele, ku tlula tihosi hinkwato ta Israele leti ti n'wi rhangeleke evuhosini.
Enkarhini wa Akabu, Hiele wa le Betele a pfuxa muti wa Yeriko. Loko a ri karhi a aka masungulo ya wona, a humesa gandzelo hi ku dlaya Abirama n'wana wa yena wa mativula; kutani loko a ri eku beleleni ka timbanti, a tlhela a humesa gandzelo hi ku dlaya Segubu n'wana wa yena wa rikotse. Timhaka leti, HOSI Xikwembu a xi ti vurile khale hi nomo wa Yoxuwa n'wana Nuni.
Eliya wa le Tixibe, un'wana wa vaaki va tiko ra Giliyadi, a ku ka Akabu: Ndza tiyisa emahlweni ka HOSI Xikwembu xa Israele lexi hanyaka, lexi ndzi xi tirhelaka, ndzi ri: Malembe lawa, mpfula ni mberha swi nga ka swi nga vi kona, loko ndzi nga si vula nchumu.
Kutani rito ra HOSI Xikwembu ri ta eka Eliya, ri ku
Rhurha, u kongoma evuxeni, u ya tumbela exinkobyaneni xa Keriti lexi cheletaka Yordani hi tlhelo ra vuxa.
Mati, u ta ma kuma exinambyaneni xa kona, naswona ndzi lerisile mawukuwuku leswaku ma ku phamela kona.
Kutani Eliya a yingisa rito ra HOSI Xikwembu, a khoma ndlela, a ya tshama exinkobyaneni xa Keriti lexi cheletaka Yordani hi tlhelo ra vuxa.
Kutani mawukuwuku ma n'wi phamela vuswa ni nyama nimixo, ma engeta ma n'wi phamela swakudya swo tano nimadyambu; mati wona, a a ma kuma exinambyaneni.
Endzhaku ka masiku, xinambyana xi phya, hikuva mpfula a yi nga ha ni etikweni.
Kutani rito ra HOSI Xikwembu ri ta eka Eliya, ri ku
Suka kwalaho u kongoma emutini wa Vasidoni lowu vuriwaka Sarepta, u ya tshama kona. Vona! Ndzi lerisile wansati wa noni kona ku ku phamela.
Eliya a suka a kongoma eSarepta. Kutani loko a fika enyangweni ya muti, o tshuka a vona wansati wa noni loyi a a ri eku rhoteleni ka swihlahlana; a n'wi kongoma, a ku ka yena: Hi ka manana, wa nga ndzi tisela matinyana yo nwa hi xindzhekwana!
Loko wansati a ri karhi a ya eku keni ka mati, Eliya a n'wi yimisa a ku: U ndzi tisela ni mpandzwa wa vuswa!
Noni yi hlamula yi ku: Ndzi tiyisa emahlweni ka HOSI Xikwembu xa wena lexi hanyaka: A ndzi na swo swekiwa ekaya. Ndzo va ni xandla xa mapa ntsena embiteni, ni mafurhanyana exikhudzeni. Sweswi ndzi le ku rhoteleni ka swihlahlana swi nga ri swingani, leswaku hi ya tiswekela swakudyanyana mina ni n'wana; kutani loko hi dyile, ku to sala ku va hi fa.
Kambe Eliya a ku ka yena: U nga chavi, famba u ya endla hilaha u nga vula hakona. Ntsena sungula hi ku ndzi swekela ximbhundzwa hi mapanyana ya kona, u ndzi tisela xona. Kutani endzhaku ka sweswo, u tiswekela swakudya, wena ni n'wana wa wena
hikuva HOSI Xikwembu xa Israele xi vula sweswo xi ri: ‘Mapa ma nga ka ma nga heli embiteni; na wona mafurha ma nga ka ma nga kayiveli exikhudzeni, ku fikela siku leri mina HOSI ndzi nga ta nisa mpfula ha rona.’
Kavaloko wansati a ya endla hilaha Eliya a n'wi leriseke hakona. Kutani va dya va xurha masiku layo tala, yena ni va ndyangu wa yena, swin'we na Eliya.
Mapa a ma helanga embiteni; hambi ma ri mafurha a ma kayivelanga exikhudzeni, hilaha HOSI Xikwembu a xi vurile hakona hi nomo wa Eliya.
Endzhaku ka timhaka leti, wansati loyi wa noni, manana wa muti, a vabyeriwa hi n'wana wa yena. Vuvabyi bya kona byi ya byi tshikelela n'wana, a ko a heleriwa hi ku hefemula.
Kavaloko wansati a ku ka Eliya: Xana ndzi ku hoxele hi yini, we munhu wa Xikwembu? A wo ta ntsena laha ka mina ku ta paluxa ku dyoha ka mina ni ku ta dlaya n'wana wa mina!
Kambe Eliya a ku ka wansati: Tisa n'wana wa wena! Kutani muprofeta a teka n'wana exifuveni xa mana wa yena, a khandziya na yena ekamarini ra le henhla laha a a etlela kona, kutani a lata n'wana esangwini.
Kutani a huwelela eka HOSI Xikwembu a ku: We HOSI Xikwembu xanga, xana hakunene u nga vanga khombo lero tano eka noni leyi yi nga ndzi rhurhela ke, hi ku lovisa ni n'wana wa yona, xana?
Kavaloko Eliya a pavalala kanharhu ehenhla ka n'wana, a huwelela eka HOSI Xikwembu a ku: We HOSI Xikwembu xanga, endla leswaku moya wa n'wana loyi wu tlhela wu vuyela eka yena.
HOSI Xikwembu xi amukela xikombelo xa Eliya: Moya wa n'wana wu tlhela wu vuyela eka yena, kutani a pfuka.
Kutani Eliya a n'wi tlakula, a rhelela na yena hi le kamarini ra le henhla, a nghena ndlwini, a n'wi yisa eka mana wa yena. Kutani Eliya a ku ka wansati: Languta manana, n'wana wa wena wa hanya.
Wansati a n'wi hlamula a ku: Hakunene sweswi ndza swi tiva leswaku wena u munhu wa Xikwembu, ni leswaku rito ra xona leri humaka enon'weni wa wena i rito ra ntiyiso.
Loko ku hundzile masiku layo tala, rito ra HOSI Xikwembu ri ta eka Eliya hi lembe ra vunharhu ra dyandza ri ku: Famba u ya humelela emahlweni ka Akabu. Ku nga ri khale, ndzi ta nisa mpfula emisaveni.
Kutani Eliya a khoma ndlela ku ya humelela emahlweni ka Akabu. Hi minkarhi yoleyo, dyandza a ri kurile ngopfu eSamariya.
Hikokwalaho, Akabu a vitana Obadiya, mulanguteri wa swa le ntsindza. (Obadiya a a ri munhu la chavaka ngopfu HOSI Xikwembu.
Loko Yezabele a ri karhi a dlaya vaprofeta va HOSI Xikwembu, Obadiya a a tekile dzana ra vaprofeta lava, a ya va tumbeta emabakweni mambirhi, a nghenisa 50 eka rin'we, na 50 eka lerin'wana, a va nyika swakudya ni mati.)
Kutani Akabu a ku ka Obadiya: Famba u ya valanga tiko, u kamba swihlovo hinkwaswo, ni minkova hinkwayo; kumbexana hi nga tshuka hi kumile byanyi byo ponisa tihanci ni timeyila, hi ta ka hi nga boheki ku hunguta ntsengo wa swifuwo swa hina.
Hiloko va avelana tindhawu leti va nga ta ti valanga; Akabu a kongoma tlhelo rin'we a ri yexe, na yena Obadiya a kongoma tlhelo lerin'wana a ri yexe.
Loko Obadiya a ha ri endleleni, o tshuka a hlangene na Eliya. Obadiya a hatla a n'wi tiva, kutani a korhama, mombo wa yena wu ko wu khumba misava, a ku ka yena: Xana hakunene hi wena Eliya n'wini wanga ke?
Eliya a hlamula a ku: Hi mina! Famba u ya byela n'wini wa wena, u ku: ‘Eliya ú vuyile!’
Obadiya a ku: Xana mina nandza wa wena ndzi onhe yini, leswi u ndzi nyiketaka emavokweni ya Akabu, leswaku a ndzi dlaya, ke?
Ndza tiyisa emahlweni ka HOSI Xikwembu xa wena lexi hanyaka ndzi ri: N'wini wa mina ú rhumerile malandza evanhwini va tinxaka hinkwato ni va mimfumo hinkwayo, ma famba ma ku lava hinkwako. Kutani loko va hlamula Akabu va ku: ‘Eliya a nga kona laha ka hina’, yena a a sindzisa vanhu va mimfumo yoleyo ni va tinxaka toleto leswaku va hlambanya, kutani a va hlambanya va ku: ‘Eliya a hi si n'wi vona haleno.’
Sweswi ke, xana u vula leswaku ndzi fanele ku ya byela n'wini wanga, ndzi ku: ‘Eliya ú vuyile’, xana?
Kasi loko hi ta va hi hambanile, Moya wa HOSI Xikwembu wu nga sala wu ku yisa endhawini leyi ndzi nga yi tiviki; kutaku loko ndzi ya fika eka Akabu, ndzi n'wi tivisa ta wena, kutani yena a nga ku kumi, hakunene ú ta ndzi dlaya, hambileswi mina nandza wa wena ndzi chaveke HOSI Xikwembu ku sukela evuhlangini bya mina.
Xana wena n'wini wanga, a wu swi twanga leswi ndzi swi endleke xana, loko Yezabele a ri karhi a dlaya vaprofeta va HOSI Xikwembu? Xana a wu twanga hilaha ndzi nga tumbeta dzana ra vaprofeta va HOSI Xikwembu hakona, emabakweni mambirhi, hi ku nghenisa 50 eka rin'we, na 50 eka lerin'wana, xana, ni hilaha ndzi va nyikeke swakudya ni mati hakona, xana ke?
Sweswi xana u ri, ndzi fanele ku ya byela n'wini wa mina, ndzi ku: ‘Eliya ú vuyile’, xana? Hakunene Akabu ú ta ndzi dlaya.
Hiloko Eliya a hlamula a ku: Ndza tiyisa emahlweni ka HOSI ya matimba hinkwawo, leyi ndzi yi tirhelaka, ndzi ri: Namuntlha ndzi ta ya humelela hi xiviri xa mina emahlweni ka Akabu.
Kutani Obadiya a muka a ya tivisa Akabu emhaka leyi; hiloko Akabu a suka a ya hlangana na Eliya.
Loko Akabu a vona Eliya, a ku ka yena: Xana a hi wena Eliya ke, wena mupfilunganyi wa tiko ra Israele, ke?
Eliya a hlamula a ku: A hi mina la pfilunganyaka tiko ra Israele, kambe hi wena swin'we ni va ndyangu wa tata wa wena, hikuva mi tshikile swileriso swa HOSI Xikwembu, mi ya gandzela swifaniso swa Baali.
Sweswi ke, bana hungwe, u ndzi hlengeletela Vaisraele hinkwavo entshaveni ya Karmele, kun'we ni vaprofeta va Baali va 450, ni va Axera xikwembukazi va 400 lava tshamaka eka Yezabele.
Kutani Akabu a ba hungwe a vitana vanhu hinkwavo va Israele, a hlengeleta ni vaprofeta entshaveni ya Karmele.
Hiloko Eliya a ta eka ntshungu hinkwawo a ta ku: Xana mi ta khwita hi milenge mimbirhi ku fikela rini? Loko HOSI Xikwembu xi ri Xikwembu hakunene, tirhelani xona. Kambe loko Baali a ri Xikwembu, tirhelani yena. Kambe a nga hlamuriwanga hi munhu.
Eliya a engeta a ku: Eka vaprofeta va HOSI Xikwembu, ku lo sala mina ntsena, kasi vaprofeta va Baali i vavanuna va 450.
Humesani tinkuzi timbirhi. Vona va ta tihlawulela yin'we eka tona, va yi phatlulela, va yi tlhandleka ehenhla ka tihunyi; kambe va nga tshuki va lumeka ndzilo. Kutani na mina ndzi ta dlaya nkuzi leyin'wana, ndzi yi tlhandleka henhla ka tihunyi; kambe a ndzi nga lumeki ndzilo.
Mi ta vitana xikwembu xa n'wina, kutani mina ndzi ta vitana HOSI. Xikwembu lexi nga ta hlamula hi ndzilo, hi xona xi nga Xikwembu. Ntshungu hinkwawo wu hlamula wu ku: Leswi u swi vulaka swa twala.
Kutani Eliya a ku ka vaprofeta va Baali: Leswi mi nga tala, sungulani mi tihlawulela nkuzi, mi yi lunghisa, kutani mi vitana xikwembu xa n'wina. Ntsena, mi nga tshuki mi lumeka ndzilo.
Hiloko va teka nkuzi leyi va nga ta tirha ha yona, va yi lunghisa, kutani va vitana Baali ku sukela nimixo ku ya fika ninhlekanhi, va ku: Hi hlamule, we Baali! Kambe a ku twalanga rito, hambi yi ri nhlamulo. Kutani va cinela Baali va ri karhi va rhendzeleka-rhendzeleka alitari leyi va yi akeke.
Enkarhini wa nhlekanhi, Eliya a va hlekula, a ku: Huwelelani swinene; leswi Baali a nga xikwembu na yena, kumbexana ú le timhakeni tin'wana, kumbe wa ha humile, kumbe ú khome riendzo; nkarhi wun'wana ú etlele, ú fanele ku pfuxiwa.
Hiloko va huwelela swinene, kutani hi ntolovelo wa vona va tixeka hi mikwana ni mabanga, ngati ya vona yi huma.
Loko nhlekanhi wu hundzile, va ya emahlweni va kayakayeka va ba huwa, ku fikela nkarhi wa magandzelo ya xinakulobye nindzhenga. Kambe a ku twalanga rito, a ku nga ri na loyi a va hlamulaka kumbe ku va yingisa.
Kavaloko Eliya a vitana ntshungu hinkwawo, a ku: Tshinelani haleno! Kutani hinkwavo va tshinela. Eliya a sungula hi ku pfuxa alitari ya HOSI Xikwembu leyi a yi hirimuxiwile
A hlawula maribye ya 12, hi ku ya hi ntsengo wa tinyimba ta vana va Yakobo (loyi HOSI Xikwembu xi n'wi thyeke vito ra Israele).
Hi maribye lawa, Eliya a pfuxa alitari hi vito ra HOSI Xikwembu. Kutani a cela khele ri rhendzela alitari, ri cheriwa makhuwana mambirhi ya mati, ri tala.
A veketela tihunyi, a tsemelela nkuzi, a yi tlhandleka ehenhla ka tihunyi.
Kutani a lerisa a ku: Tatani mune wa makhuwana hi mati, mi ma chela ehenhla ka mhamba leyi yi nga ta hisiwa, ni le henhla ka tihunyi. Va chela. Eliya a ku: Engetani mi chela! Kutani va chela ra vumbirhi. Engetani kambe! Kutani va chela ra vunharhu!
Mati ma tsakamisa matlhelo hinkwawo ya alitari, ma tata ni khele.
Enkarhini wa magandzelo ya xinakulobye nindzhenga, muprofeta Eliya a tshinelela alitari, a ku: We HOSI, Xikwembu xa Abrahama ni xa Isaka ni xa Yakobo, a swi tiveke namuntlha leswaku hi wena la nga Xikwembu etikweni ra Israele, ni leswaku ndzi nandza wa wena, ni leswaku ndzi endlile hinkwaswo leswi hi ku lerisiwa hi wena.
Ndzi hlamule, we HOSI, ndzi hlamule, kutani ntshungu lowu wu ta tiva leswaku wena HOSI, hi wena la nga Xikwembu, ni leswaku hi wena la hundzuluxeke timbilu ta vona.
Kavaloko ndzilo wa HOSI Xikwembu wu wa hi le tilweni, wu hisetela mhamba, ni tihunyi, ni maribye ya alitari, ni misava ya yona, wu phyisa ni mati ekheleni.
Loko vanhu va vona sweswo, va korhama hinkwavo, mimombo ya vona yi kondza yi khumba misava, kutani va huwelela va ku: HOSI, hi xona Xikwembu! HOSI, hi xona Xikwembu!
Hiloko Eliya a va lerisa a ku: Khomani vaprista va Baali, ku nga baleki ni un'we wa vona. Kutani va va khoma; Eliya a rhelela na vona exinkobyaneni xa Kixoni, va ya dlayeriwa kona.
Eliya a tsundzuxa Akabu a ku: Tlhelela entshaveni, u ya dya ni ku nwa kona, hikuva ndzi twa mpfumawulo wa mpfula leyi taka.
Hiloko Akabu a tlhandlukela entshaveni, a ya dya ni ku nwa kona. Eliya na yena a khandziya a fika kusuhi ni nhlohlorhi ya ntshava ya Karmele, a korhamela ehansi, a khongela hi ku veka mombo wa yena ematsolweni.
Kutani a ku ka nandza wa yena: Tlhandlukela enhlohlorhini, u ya languta etlhelweni ra lwandle. Nandza a endlisa sweswo, kutani a ku: A ku na nchumu. Eliya a n'wi byela ku tlhelela enhlohlorhini ka 7, a ya languta.
Loko nandza a ya ra vu-7, a ku ka muprofeta: Ndzi vona xipapana xo ringana ni xandla xa munhu, lexi humaka hi le lwandle. Eliya a ku ka nandza: Famba eka Akabu, u ya n'wi byela a pana kalachi ya yena hi ku hatlisa, a rhelela, mpfula yi nga si pfala tindlela.
Hi nkarhinyana, tilo ri visingana, ku hunga xidzedze, kutani mpfula yi na hi matimba. Akabu a khandziya ekalichini ya yena, a ya le Yizriele.
Eliya a khomiwa hi matimba ya HOSI Xikwembu; a tikhama, a rhangela Akabu hi ku tsutsuma ku ya fika enyangweni ya muti wa Yizriele.
Akabu a rungulela Yezabele hinkwaswo leswi Eliya a swi endleke, ni leswi a dlayiseke xiswona vaprofeta va Baali hinkwavo.
Hiloko Yezabele a rhumela munhu eka Eliya, a ri ni rito leri nge: Ndza tiyisa hi ku hlambanya hi swikwembu leswaku mundzuku, hi nkarhi lowu, hakunene ndzi ta herisa vutomi bya wena, ku fana ni leswi u heriseke vutomi bya lavaya.
Loko a vona leswi, Eliya a suka a baleka ku ponisa vutomi bya yena. A fika eBerexeba, wu nga muti wa tiko ra Yuda, a siya nandza wa yena kona.
Kambe yena a hundzela emahlweni, mpfhuka wa siku rin'we emananga, kutani a ya tshama ehansi ka ximudyana, a kombela ku fa, a ku: Sweswi swi ringene, we HOSI. Herisa vutomi bya mina, hikuva a ndzi tluli vakokwa wa mina hi vunene.
Kutani a etlela ehansi ka ximudyana a khomiwa hi vurhongo. Hi nomu lo, ku humelela ntsumi, yi n'wi hlakahla, yi ku ka yena: Pfuka u dya.
Kavaloko Eliya a sisimuka, a languta, kutani a vona, etinhlokweni ta yena, ximbhundzwa lexi oxiweke emaribyeni layo hisa ni xikhuwana xa mati. Kwalaho a dya a nwa, a tlhela a etlela.
Ntsumi ya HOSI Xikwembu yi engeta yi ta eka yena yi n'wi hlakahla yi ku: Pfuka u dya, hikuva riendzo ra wena ra ha lehile ku tlula matimba ya wena.
Hiloko a pfuka, a dya ni ku nwa; kutani swakudya leswi swi n'wi nyika matimba yo famba masiku ya 40 ni vusiku bya kona, ku kondza a fika eHorebe, entshaveni ya Xikwembu.
Loko a fikile eHorebe, a nghena ebakweni, a etlela kona, kutani hi nomu lo, rito ra HOSI Xikwembu ri ta eka yena, ri n'wi vutisa ri ku: Xana u endla yini kwala, we Eliya?
Eliya a hlamula a ku: We HOSI, Xikwembu xa matimba hinkwawo, ndzi lava ku tirhela wena ntsena, kambe Vaisraele vona va tshikile ntwanano exikarhi ka wena na vona, va hirimuxile tialitari ta wena, naswona va dlayeterile vaprofeta va wena. Ku lo sala mina ntsena, kutani na mina va lava ku ndzi dlaya.
Kutani HOSI Xikwembu xi ku: Huma u ya yima enhlohlorhini ya ntshava, emahlweni ka mina HOSI, hikuva ndzi le kusuhi ni ku hundza. Kavaloko xidzedze lexikulu xa matimba xi ba tintshava ti pandzeka, xi hirimuxa ni maribye, xi rhangele HOSI Xikwembu. Kambe xona a xi nga ri kona eka xidzedze. Endzhaku ka xidzedze, misava yi tsekatseka, kambe HOSI Xikwembu a xi nga ri kona eku tsekatsekeni loku.
Endzhaku ka ku tsekatseka ka misava, ku pfurha ndzilo, kambe HOSI Xikwembu a xi nga ri kona endzilweni. Endzhaku ka ndzilo, ku twala mpfumawulo wa xiritwana lexo nandziha.
Loko Eliya a twa xiritwana lexi, a tifunengeta nghohe hi xiambalo xa yena xa vuprofeta, a ya yima enon'weni wa bako. Hi nomu lo, rito ri ta eka yena, ri n'wi vutisa ri ku: Xana u endla yini kwala, we Eliya?
Eliya a hlamula a ku: We HOSI, Xikwembu xa matimba hinkwawo, ndzi lava ku tirhela wena ntsena kambe Vaisraele vona va tshikile ntwanano exikarhi ka wena na vona, va hirimuxile tialitari ta wena, naswona va dlayeterile vaprofeta va wena. Ndzi lo sala ndzi ri ndzexe, kutani na mina va lava ku ndzi dlaya.
HOSI Xikwembu xi ku ka Eliya: Famba, u tlhela hi ndlela leyi u nga ta ha yona ya mananga, u kongoma eDamaska. Kutani loko u fika kona, veka Hazaele hi ku n'wi chela mafurha enhlokweni, a va hosi ya tiko ra Siriya.
Na yena Yehu n'wana Nimxi, u ya n'wi veka hosi ya tiko ra Israele hi ku n'wi chela mafurha enhlokweni. Loko a ri Elixa n'wana Xafati wa Avele-Mehola, u ta n'wi veka hi ku n'wi chela mafurha enhlokweni, leswaku a sala a va muprofeta.
Kutani loyi a nga ta pona tlhari ra Hazaele, ú ta dlawa hi Yehu; ni loyi a nga ta pona tlhari ra Yehu, ú ta dlawa hi Elixa.
Hambiswiritano ndzi ta siya vanhu va 7 000 etikweni ra Israele, va nga hinkwavo lava nga nkhinsamelangiki Baali, hinkwavo lava nga ntswontswangiki xifaniso xa yena.
Hiloko Eliya a suka lomu a a ri kona, a ya fika eka Elixa n'wana Xafati, a n'wi kuma a ri karhi a rimeriwa nsimu hi swipano swa 12, xa yena xipano xi ri xa vu-12. Loko Eliya a hundza kwalaho, a teka xiambalo xa yena xa vuprofeta, a kapeka Elixa ha xona.
Kutani Elixa a tshika xipano, a landza Eliya hi ku tsutsuma, a ku ka yena: Ndzi pfumelele ndzi ya lelana na tatana kun'we na manana, kutani ndzi ta ku landza. Eliya a ku ka yena: Hiswona, famba. A ndzi ku siveli.
Loko Elixa a nga si landza Eliya, a rhanga hi ku ya teka xipano xa yena, a dlaya tihavi ta kona a tshivela ndzilo hi majoko, a sweka nyama ya tona, kutani a phamela vanhu va dya. Kavaloko a suka, a landza Eliya, a va mudyondzisiwa wa yena.
Bene-Hadada, hosi ya Vasiriya, a hlengeleta mavuthu ya yena hinkwawo. A suka ni tihosi ta 32, ni tihanci, ni makalichi ya nyimpi, kutani a ya lwa ni muti wa Samariya, a wu rhendzela, a tilulamisela ku wu hlasela.
A rhumela vanhu emutini, eka Akabu hosi ya Vaisraele
va fika va ku ka yena: Bene-Hadada ú vurisa sweswo ú ri: ‘Silivhere ya wena, ni nsuku wa wena, i swa mina; hambi va ri vasati va wena ni vana va wena lavo saseka, na vona i va mina.’
Hosi ya Vaisraele yi hlamula yi ku: U vula swona, wena hosi Bene-Hadada, n'wini wanga; ndzi wa wena, mina ni hinkwaswo leswi nga swa mina.
Varhumiwa va tlhela va ta eka Akabu, va ku: Bene-Hadada ú vurisa sweswo ú ri: ‘Ndzi rhumile vanhu, va ta ku lerisa leswaku u tisa silivhere ya wena ni nsuku wa wena eka mina, kun'we ni vasati va wena ni vana va wena.
Hambiswiritano, mundzuku hi nkarhi walowu, ndzi ta rhumela tinhenha ta mina eka wena, ti ta ngundzuvanya yindlu ya wena ni tindlu ta malandza ya wena, kutani ti ta teka hinkwaswo leswi ti swi vonaka swi ri swa risima, ti vuya na swona.’
Kavaloko hosi ya le Israele yi vitana vakulukumba hinkwavo va tiko, yi ku ka vona: Xana ma swi twa ke? Vonani! Munhu loyi ú lava ku vanga madzolonga, hikuva ú rhange a rhuma vanhu va ndzi lerisa ku yisa vasati va mina ni vana va mina eka yena, swin'we ni silivhere ya mina ni nsuku wa mina, kambe a ndzi n'wi alelanga.
Hiloko vakulukumba hinkwavo swin'we ni vanhu hinkwavo, va n'wi hlamula va ku: U nga n'wi yingisi; hambi ku ri ku pfumela, u nga pfumeli.
Varhumiwa va muka, kambe va tlhela va vuya eka Akabu
va ri ni rito leri humaka eka Bene-Hadada, leri nge: Mina Bene-Hadada, ndza tiyisa hi ku hlambanya hi swikwembu, ndzi ri: Ritshuri hinkwaro ra Samariya ri nga ka ri nga tati swandla swa vavanuna hinkwavo lava va ndzi tirhelaka.
Akabu hosi ya Vaisraele a hlamula a ku: N'wi byeleni: Tinhenha a ti rhangi hi ku giya, loko ta ha hloma nyimpi, kambe ti giya loko ti hlurile.
Nhlamulo leyi yi fika etindleveni ta Bene-Hadada loko a ri eku nweni swin'we ni tihosi tin'wana emixaxeni ya tona. Hiloko a lerisa tinhenha ta yena a ku: Hlomani! Kutani va hloma ku ya hlasela muti wa Akabu.
Enkarhini lowu, ko tshuka ku humelela muprofeta, a kongoma Akabu hosi ya Vaisraele, a ku ka yena: HOSI Xikwembu xi vurisa sweswo xi ri: ‘Xana mintshungu leyikulu leyi, wa yi vona ke? Yingisa! Namuntlha ndzi ta yi nyiketa emavokweni ya wena, kutani u ta swi tiva leswaku hi mina ndzi nga HOSI.’
Hiloko Akabu a vutisa muprofeta a ku: Swi ta endliwa hi mani xana? Muprofeta a n'wi hlamula a ku: HOSI Xikwembu xi vurisa sweswo xi ri: ‘Swi ta endliwa hi mavuthu ya majaha lama thoriweke hi tindhuna ta swifundzha.’  Akabu a n'wi vutisa nakambe a ku: Nyimpi yi ta sunguriwa hi mani xana? Muprofeta a hlamula a ku: Yi ta sunguriwa hi wena!
Kutani Akabu a rhamba majaha, ma ta phalala ma ri 232. Endzhaku ka swona, a rhamba vavanuna hinkwavo va Israele, va ko va ringana 7 000.
Vaisraele va huma hi nkarhi wa nhlekanhi, loko Bene-Hadada a ha ri eku nweni a pyopyiwa emixaxeni, swin'we ni tihosi ta 32 leti a ti yima na yena.
Mavuthu ya majaha ma rhanga ma huma. Hiloko Bene-Hadada a rhumela tinhlori, ti vuya ti n'wi tivisa ti ku: Ku ni vavanuna lava humaka eSamariya.
Bene-Hadada a lerisa a ku: Loko va ta hi ku rhula, va khomeni kunene, mi nga va dlayi; ni loko va tela ku lwa, mi nga va dlayi, va khomeni kunene.
Kambe mavuthu ya majaha, ma rhanga ma huma emutini, ma landziwa hi mavuthu man'wana ya Vaisraele
kutani un'wana ni un'wana wa vona a dlaya nala loyi a lwaka na yena. Hiloko Vasiriya va tsutsuma, Vaisraele va ri karhi va va hlongorisa. Loko a ri Bene-Hadada hosi ya Vasiriya, a baleka hi hanci, a ri ni vagadi van'wana.
Kutani hosi ya Vaisraele yi huma, yi herisa tihanci ni makalichi, yi herisa ni Vasiriya lavo tala hi ndlela yo chavisa.
Kutani muprofeta a ta eka hosi ya Vaisraele, a ku ka yona: Pfuka u tiya nhlana, u twisisa ni ku xiyaxiya leswi u fanelaka ku swi endla; hikuva haxawa hi ximun'wana hosi ya le Siriya yi ta hloma matlhari ku ta lwa na wena.
Malandza ya hosi ya le Siriya ma yi tsundzuxa ma ku: Swikwembu swa Vaisraele i swikwembu swa le tintshaveni; hi swona leswi endlaka leswaku va hi hlula. Kambe a hi lweni na vona erivaleni, kwalaho a hi nga tsandzeki ku va hlula.
Naswona, endla leswi: Susa tihosi hinkwato eku fambiseni ka mavuthu, u ti siva hi tindhuna ta nyimpi.
Kutani, hlengeleta mavuthu yo ringana ni lawa u nga lahlekeriwa ha wona; ntsengo wa tihanci ni makalichi ya nyimpi, na wona wu fanele ku ringana ni lowo sungula. Hi ta ya lwa ni Vaisraele etimbaleni, kutani hi nga ka hi nga tsandzeki ku va hlula. Bene-Hadada a yingisa leswi va swi vulaka, a swi endla.
Hi ximun'wana xa lembe leri tlhandlamaka, Bene-Hadada a rhamba Vasiriya, a kongoma na vona emutini wa Afeka ku ya lwa ni Vaisraele.
Vavanuna va Israele na vona va rhambiwa; kutani va hloma matlhari, va suka va ya lwa ni Vasiriya, va ya gova va langutanile ni Vasiriya. A va fana ni mintlhambinyana mimbirhi ya timbuti, kasi Vasiriya vona a va tate tiko.
Munhu wa Xikwembu a ta eka hosi ya Vaisraele, a ku ka yona: HOSI Xikwembu xi vurisa sweswo xi ri: ‘Leswi Vasiriya va vuleke leswaku mina HOSI ndzi Xikwembu xa le tintshaveni, ku nga ri Xikwembu xa le timbaleni, ndzi ta nyiketa mintshungu leyikulu leyi emavokweni ya wena, kutani mi ta tiva leswaku hi mina HOSI!’
Va gova va langutanile masiku ya 7, kutani hi siku ra vu-7, va sungula ku lwa. Hi siku rin'we ntsena, Vaisraele va dlaya tinhenha ta Vasiriya leto famba hi milenge, to ringana 100 000.
Malandza ya yena ma ku ka yena: Yingisa, hi twile leswaku tihosi ta rixaka ra Vaisraele i tihosi leti nga ni tintswalo. Hikokwalaho, a hi ambaleni swiambalo swo khwaxa, hi titsondzela tinhamu hi tingoti ta vabohiwa, kutani hi kongoma eka hosi ya Vaisraele. Nkarhi wun'wana ú ta ku tshika a nga ku dlayi.
Hiloko va ambala swiambalo swo khwaxa, va titsondzela tinhamu hi tingoti, va ya eka hosi ya Vaisraele, va ku: Nandza wa wena Bene-Hadada wa khongela ú ri: ‘Ndzi tshike ndzi hanya.’  Kutani Akabu a vutisa a ku: Kasi Bene-Hadada wa ha ri kona xana? Munhu loyi i makwerhu.
Varhumiwa va Bene-Hadada a va yimela ku twa lomu moya wu belaka kona, kutani va hatla va n'wi khoma nomo va ku: U vula swona, Bene-Hadada i makwenu. Akabu a ku: N'wi landzeni, mi vuya na yena! Hiloko Bene-Hadada a humela handle, a ta eka Akabu, kutani Akabu a n'wi khandziyisa ekalichini ya vuhosi.
Bene-Hadada a tshembisa Akabu a ku: Miti leyi tata wa mina a nga tekela tata wa wena, ndza yi tlherisa. Naswona u nga tisungulela mabindzu le Damaska, yo fana ni lawa tata wa mina a nga tisungulela wona eSamariya. Akabu a ku: Ha twanana, hikokwalaho ndzi ta ku tshika u muka. Kutani Akabu a boha xinakulobye na Bene-Hadada, a n'wi tshika a muka.
Enkarhini wolowo, hi ku lerisiwa hi HOSI Xikwembu, un'wana wa vadyondzisiwa va vaprofeta a byela nakulobye a ku: Ndzi kombela leswaku u ndzi ba. Kambe munhu loyi a ala ku ba muprofeta.
Hiloko muprofeta a ku ka yena: Leswi u aleke ku yingisa xileriso xa HOSI Xikwembu, waswivo, kan'we-kan'we loko u suka laha ka mina, nghala yi ta ku dlaya. Kutani hakunene, loko a ha ku hambana ni muprofeta, a hlangana ni nghala, yi n'wi dlaya.
Muprofeta a kumana ni wanuna un'wana, a n'wi lerisa a ku: Ndzi kombela leswaku u ndzi ba. Wanuna loyi a pfumela, a ba muprofeta, a n'wi boxa mbanga.
Hiloko muprofeta a suka, a ya yimela hosi Akabu endleleni; a a tifihlile hi ku titsondzela nhloko hi nceka.
Loko hosi Akabu a hundza hi kwalaho, muprofeta a n'wi huwelela, a ku: We hosi! Mina nandza wa wena a ndzi ri exivindzini xa nyimpi, kutani yin'wana ya tinhenha ta ka hina yo tshuka yi fularhele nyimpi, kutani yi tisa mubohiwa, yi ku ka mina: ‘Ndzi hlayisele munhu loyi. Loko o tshuka a tsutsuma, u ta dlawa ematshan'wini ya yena, kumbe u ta riha hi mali ya tisilivhere ta 3 600.’
Kutani loko mina nandza wa wena ndzi ri karhi ndzi tirha hala ni hala, mubohiwa loyi o nyamalala, a ku swà! Kavaloko hosi ya Vaisraele yi ku ka muprofeta: U tsemile mhaka, u tiavanyisile hi wexe.
Hiloko muprofeta a hatla a susa nceka lowu a a titsondzele nhloko ha wona. Hosi ya Vaisraele yi n'wi tiva leswaku hi un'wana wa vaprofeta.
Kutani muprofeta a ku ka hosi Akabu: HOSI Xikwembu xi vurisa sweswo xi ri: ‘Leswi u balekeriweke hi munhu loyi ndzi n'wi nyiketeke leswaku a fa, wena u ta fa ematshan'wini ya yena; tiko ra wena ri ta herisiwa ematshan'wini ya ra yena.’
Kavaloko hosi ya Vaisraele yi tlhelela ekaya ka yona yi ri karhi yi vilela, yi hlundzukile. Kutani yi ya fika eSamariya.
Endzhaku ka timhaka teto, ku humelela leswi: Emutini wa le Yizriele, a ku ri ni wanuna la vuriwaka Naboto, loyi nsimu ya yena ya vhinya a yi vandzakanile ni tindlu ta Akabu hosi ya le Samariya.
Siku rin'wana Akabu a ku ka Naboto: Ndzi nyike nsimu ya wena ya vhinya, ndzi ta byala matsavu kona, hikuva yi le kusuhi ngopfu ni yindlu ya mina. Ematshan'wini ya yona, ndzi ta ku nyika nsimu yin'wana yo antswa; kumbe loko u swi lava, ndzi nga yi xava kunene hi mali leyi yi nga yona.
Kambe Naboto a hlamula Akabu a ku: Leyi i ndzhaka ya vakokwana; hi ku vona ka mina, ku ku nyika yona, swa yila emahlweni ka HOSI Xikwembu.
Akabu a tlhelela ekaya a ri karhi a vilela, a hlundzukile, hi mhaka ya nhlamulo ya Naboto leyi nge: Ndzi nga ka ndzi nga ku nyiki ndzhaka ya vakokwa wa mina. Kutani Akabu a ya tilata esangwini, a hundzulukela ekhumbini, a ala ni ku dya.
Kambe nsati wa yena Yezabele a ta eka yena a n'wi vutisa a ku: Xana moya wa wena wu vilerisa hi yini ke, leswi u alaka ni ku dya xana?
Akabu a hlamula nsati a ku: Ndzi vulavurile na Naboto wa le Yizriele, ndzi ku: ‘Ndzi xavisele nsimu ya wena ya vhinya; kumbe loko u swi lava, ndzi nga ku nyika yin'wana nsimu ematshan'wini ya vona.’ Kambe yena ú hlamurile leswaku a nga ka a nga ndzi nyiki nsimu ya yena.
Nkosikazi Yezabele a hlamula a ku: Xana hi wena hosi ya Vaisraele hakunene, xana? Pfuka u dya, u horisa mbilu ya wena, hikuva nsimu ya Naboto wa le Yizriele, mina ndzi ta ku nyika yona.
Kutani Yezabele a tsala mapapila, wonge hi loko ma huma eka Akabu, a ma lema hi mfungho wa Akabu; kutani a ma rhumela eka vakulukumba ni vachaviseki lava a va akelanile na Naboto, emutini wa Yizriele.
Emapapileni lawa, Yezabele a a tsarile leswi: Lerisani siku ro titsona swakudya, kutani mi nyika Naboto exitshamu xa le mahlweni enhlengeletanweni
naswona, mi tshamisa vanhu vambirhi lavo biha timbilu leswaku va langutana na yena, kutani va ta n'wi lumbeta, va vula leswaku ú sandzile Xikwembu ni hosi ya tiko. Kwalaho mi ta n'wi humesela handle, mi ya n'wi khandla hi maribye a ko a fa.
Hiloko vavanuna va muti wa Yizriele, va nga vakulukumba ni vachaviseki lava a va akelanile na Naboto, va endla hilaha va lerisiweke hakona hi Yezabele. Hi ku ya hi leswi va tsaleriweke swona hi Yezabele
va lerisa siku ro titsona swakudya. Va nyika Naboto exitshamu xa le mahlweni enhlengeletanweni
kutani vanhu vambirhi lavo biha timbilu va nghena, va tshama hansi va langutane na Naboto, kutani va n'wi lumbeta exikarhi ka nhlengeletano, va ku: Naboto ú sandzile Xikwembu ni hosi ya tiko. Hiloko va khoma Naboto, va n'wi yisa ehandle ka muti, va ya n'wi khandla hi maribye, a fa.
Kutani va rhumela rito eka Yezabele, leri nge: Naboto ú khandliwile hi maribye, ú file.
Kan'we-kan'we loko Yezabele a twa leswaku Naboto ú khandliwile hi maribye, ni leswaku ú file, a ku ka Akabu: Pfuka, u ya teka nsimu ya vhinya ya Naboto wa le Yizriele, leyi a nga ala ku ku xavisela yona; hikuva Naboto a nga ha ri kona, ú file.
Loko Akabu a twa leswaku Naboto ú file, a hatla a suka, a kongoma ensin'wini ya Naboto wa le Yizriele, a ya titekela yona.
Kutani rito ra HOSI Xikwembu ri ta eka Eliya wa le Tixibe, ri ku
Suka u ya hlangana na Akabu hosi ya Vaisraele eSamariya. Waswivo, ú le nsin'wini ya vhinya ya Naboto, leyi a yeke ku ya titekela yona.
Kutani u ta ku ka yena: ‘HOSI Xikwembu xi vurisa sweswo xi ri: Xana u dlayele ku phangha ke?’ Kutani u ta engeta u ku ka yena: ‘HOSI Xikwembu xi vurisa sweswo xi ri: Endhawini leyi timbyana ti nga nantswetela ngati ya Naboto kona, ti ta nantswetela ni ngati ya wena.’
Akabu a ku ka Eliya: Xana hi loko u ndzi kumile, wena nala wanga xana? Eliya a hlamula a ku: Ina, ndzi ku kumile; leswi u tinyiketeke ku endla leswo biha emahlweni ka HOSI Xikwembu, xona xi ri
‘Yingisa, ndzi ta vanga makhombo eka wena; ndzi ta herisa swihluke swa wena hi ndzilo; laha ka Akabu, ndzi ta lovisa vanhu hinkwavo va xinuna, lava nga mahlonga ni lava ntshunxekeke etikweni ra Israele.
Ndzi ta herisa ndyangu wa wena ku fana ni ndyangu wa Yerobuwamu n'wana Nebati, kumbe ndyangu wa Baaxa n'wana Ahiya, hikuva u ndzi hlundzukisile ngopfu, naswona u dyohisile Vaisraele.’
Loko a ri Yezabele, HOSI Xikwembu xi vurisa sweswo xi ri: ‘Timbyana ti ta n'wi dya ensin'wini ya le Yizriele.’
Un'wana ni un'wana wa ka Akabu loyi a nga ta fela emutini, ú ta dyiwa hi timbyana; kasi munhu wa yena la felaka enhoveni, ú ta dyiwa hi makoti.
(A ku vanga na munhu na un'we loyi a tinyiketeke ku endla leswo biha emahlweni ka HOSI Xikwembu ku fana na Akabu, hi ku kuceteriwa hi nsati wa yena Yezabele.
Ú endlile swa manyala ngopfu hi ku ya gandzela swifaniso swa swikwembu swa hava, hi mukhuva wa Vaamori lava hlongoriweke hi HOSI Xikwembu loko Vaisraele va nghena tikweni.)
Loko Akabu a twa marito lawa, a handzulela swiambalo swa yena, a swi hluvula a ambala leswo khwaxa, a titsona swakudya, a etlela eswiambalweni sweswo, a famba-famba a tsanile.
Kutani rito ra HOSI Xikwembu ri ta eka Eliya wa le Tixibe, ri ku: Xana u vonile hilaha Akabu a titsongahateke hakona emahlweni ka mina ke?
Leswi a titsongahateke hi mukhuva lowu emahlweni ka mina, a ndzi nga ha vangi makhombo emasikwini ya ku hanya ka yena; kambe emasikwini ya n'wana wa yena, hi kona ndzi nga ta vanga makhombo endyangwini wa yena.
Ku hundza malembe manharhu, Vasiriya ni Vaisraele va ri karhi va hanyisana hi ku rhula.
Kambe hi lembe ra vunharhu, hosi Yoxafati wa le Yuda a rhelela a huma eYerusalema, a ya endzela Akabu hosi ya Israele.
Kutani Akabu a byela va huvo ya yena a ku: Xana ma tsundzuka leswaku muti wa Ramoto-Giliyadi i wa hina xana? Kutani hina ho kanakana ku ya wu susa emavokweni ya hosi ya Vasiriya!
Hiloko Akabu a vutisa Yoxafati a ku: Xana hi nga ya swin'we hi ya hlasela Ramoto-Giliyadi ke? Yoxafati a hlamula hosi ya Israele a ku: Mina na wena, hi van'we; vanhu va mina i va wena, tihanci ta mina i ta wena.
Yoxafati a engeta a ku ka hosi ya Israele: Rhanga u twa leswaku HOSI Xikwembu xi ri yini emhakeni leyi.
Hiloko hosi ya Israele yi hlengeleta vaprofeta vo ringana 400, kutani yi ku ka vona: Xana ndzi nga ya hlasela muti wa Ramoto-Giliyadi, kumbe ndzi tshika makungu lawa ke? Vaprofeta va ku: Famba u ya hlasela muti lowu, hikuva Xikwembu N'wini wa hina ú ta wu nyiketa emavokweni ya wena, we hosi.
Kambe Yoxafati a vutisa a ku: Xana a ka ha ri na muprofeta un'wana wa HOSI Xikwembu laha, loyi na yena hi nga n'wi vutisaka ke?
Kutani hosi ya Israele yi hlamula Yoxafati yi ku: Ina, ka ha ri ni munhu un'we, loyi hi nga vutisaka eka yena leswaku HOSI Xikwembu xi ri yini eka swona; i Mikaya n'wana Imila. Kambe mina ndza n'wi venga hikuva a nga ndzi vhumbheli nchumu xo saseka, wo ndzi byela leswo biha ntsena minkarhi hinkwayo. Yoxafati a ku: Hayi, a hi wena hosi u fanelaka ku vulavurisa sweswo!
Hiloko hosi ya Israele yi lerisa un'wana wa valanguteri, yi ku ka yena: Hatlisa u ya vitana Mikaya n'wana Imila u vuya na yena haleno.
Akabu hosi ya Israele na Yoxafati hosi ya Yuda a va tshamile eswiluvelweni swa vona, erivaleni leri nga mahlweni ka nyangwa ya Samariya, va ambarile swiambalo swa vona swa vuhosi, kutani vaprofeta hinkwavo a va ri karhi va vhumbha emahlweni ka vona.
Un'wana wa vona la vuriwaka Sedekiyasi n'wana Kenana, a a furile timhondzo ta nsimbhi; a ta na tona, a ku ka Akabu: HOSI Xikwembu xi vurisa sweswo xi ri: ‘Hi timhondzo leti, u ta susumeta Vasiriya va ko va herisiwa.’
Vaprofeta hinkwavo va vhumbhisa sweswo va ku: Famba u ya hlasela muti wa Ramoto-Giliyadi, u ta hlula. HOSI Xikwembu xi ta wu nyiketa emavokweni ya wena, we hosi.
Murhumiwa loyi a nga ya a ya vitana Mikaya, a ku ka yena: Yingisa! Vaprofeta va vulavurile hi nomo wun'we, hinkwavo va tivisile hosi leswo saseka. Na wena ke, vulavula ku fana na vona, u tivisa hosi leswo saseka.
Mikaya a hlamula a ku: Ndza tiyisa emahlweni ka HOSI Xikwembu lexi hanyaka, ndzi ri: Leswi HOSI Xikwembu xi nga ta ndzi tivisa swona, hi swona ntsena leswi ndzi nga ta swi vula.
Loko Mikaya a fika le ntsindza, hosi Akabu a n'wi vutisa a ku: We Mikaya, xana hi nga famba hi ya hlasela muti wa Ramoto-Giliyadi, kumbe hi tshika makungu lawa xana? Mikaya a ku: Fambani mi ya wu hlasela, mi ta wu hlula. HOSI Xikwembu xi ta nyiketa muti emavokweni ya wena we hosi.
Kambe hosi Akabu a engeta a ku ka Mikaya: Xana ndzi ta ku hlambanyisa kangani leswaku u nga ndzi byeli nchumu, loko wu nga ri wona ntiyiso wo huma eka HOSI Xikwembu, xana?
Hiloko Mikaya a boxa a ku: Ndzi vonile Vaisraele hinkwavo va hangalakile etintshaveni, va fana hi tinyimpfu leti nga riki na murisi. Naswona HOSI Xikwembu xi ri: ‘Vanhu lava va pfumala vafambisi; un'wana ni un'wana wa vona a a tlhelele ekaya ka yena hi ku rhula.’
Hosi ya Israele yi ku ka Yoxafati: Ndzi ku byerile leswaku munhu loyi a nga ka a nga ndzi vhumbheli leswo saseka; wo ndzi vhumbhela leswo biha ntsena!
Kutani Mikaya a engeta a ku: Loko swi ri tano, yingisa rito ra HOSI Xikwembu: Ndzi vonile HOSI Xikwembu xi tshamile exiluvelweni xa xona ematilweni; mavandla hinkwawo ya lava va xi tirhelaka a ma yimile evokweni ra xona ra xinene ni ra ximatsi.
HOSI Xikwembu a xi ri karhi xi va vutisa xi ku: ‘Xana i mani la nga ta yenga Akabu ku ya hlasela Ramoto-Giliyadi, leswaku a ta ya fela kona, xana?’ Un'wana ú vula leswi, un'wana a vula leswiya.
Kutani eku heteleleni, ku humelela wun'wana wa mimoya, wu yima emahlweni ka HOSI Xikwembu wu ku: ‘Mina ndzi nga ya ndzi ya n'wi yenga.’ HOSI Xikwembu xi vutisa moya lowu xi ku: ‘Xana u ta n'wi yenga hi yini xana?’
Moya wu hlamula wu ku: ‘Ndzi ta nghena emilon'weni ya vaprofeta va Akabu ndzi ri moya wa mavunwa.’ Xikwembu xi ku: ‘Hiswona, n'wi yenge, u ta swi kota. Famba u ya endlisa sweswo.’
Mikaya a engeta, a ku: Sweswi ke, yingisa we Akabu. HOSI Xikwembu xi nghenisile moya wa mavunwa emilon'weni ya vaprofeta va wena hinkwavo; xi tivisile leswo biha ehenhla ka wena.
Kutani Sedekiyasi n'wana Kenana a kongoma Mikaya, a n'wi ba hi mpama erhan'wini, a ku: Xana moya wa HOSI Xikwembu wu sukile rini eka mina ku ta vulavula na wena ke?
Mikaya a hlamula a ku: Sweswo, u ta swi tiva siku u nga ta ya tumbela endlwini ya le xikarhi.
Hiloko hosi ya Israele yi lerisa yi ku: Khomani Mikaya, mi n'wi tlherisela eka Amoni ndhuna ya muti, ni ka Yowasi n'wana wa mina
mi va byela mi ku: ‘Hosi Akabu ú lerisa leswaku mi pfalela munhu loyi ekhotsweni, mi n'wi phamela tintshutshe ni mati ntsena, ku fikela loko ndzi vuya hi le nyimpini, ndzi nga vavisiwanga.’
[A engeta a ku: Ndzi vulavulela etindleveni ta n'wina hinkwenu.]
Hiloko hosi ya Israele swin'we na Yoxafati hosi ya Yuda va ya hlasela muti wa Ramoto-Giliyadi.
Kutani hosi ya Israele yi ku ka Yoxafati: Ndzi ta tifihla hi ku ambala swin'wana loko hi ya eku lweni, kambe wena u nga susi swiambalo swa wena swa vuhosi. Kavaloko hosi ya Israele yi tifihla hi ku hluvula swa vuhosi yi ambala swin'wana, kutani yi nghena enyimpini.
Hosi ya Vasiriya a yi lerisile vafambisi va makalichi ya yona va 32, yi ku: Mi nga lwi ni masocha kumbe tindhuna, kambe mi lwa ni hosi ya Israele ntsena.
Kutani loko vafambisi va makalichi va vona Yoxafati, va byelana va ku: Hakunene loyi, hi yena hosi ya Israele. Hiloko va ya, va ya lwa na yena, kambe Yoxafati a tlhava mukhosi.
Loko vafambisi va makalichi va vona leswaku a a nga ri yena hosi ya Israele, va tshika ku n'wi hlongorisa.
Kambe wanuna un'wana a copa Akabu hosi ya Israele hi nseve, a nga n'wi tivi, kutani a n'wi tlhava emahlanganeni ya tinsimbhi ta xisirhelelo xa yena xa le xifuveni. Kavaloko Akabu a ku ka muchayeri wa kalichi ya yena: Jikisa kalichi, u ndzi humesa enyimpini, hikuva ndzi tlhaviwile.
Hi siku rero, nyimpi yi ya yi hisa, kutani hosi Akabu a yima hi ku tiseketela ekalichini ya yena a langutene na Vasiriya, ku kondza loko a timeka nimadyambu. Ngati ya mbanga ya yena a yi khulukerile endzeni ka kalichi.
Loko dyambu ri lava ku pela, va huwelela va byela mavuthu va ku: Un'wana ni un'wana a a kongome emutini wa yena ni le tikweni ra yena
hikuva hosi yi file. Kutani va rhwala Akabu, va n'wi yisa emutini wa Samariya, va ya n'wi lahla kona.
Loko va hlantswa kalichi etiveni ra le Samariya, timbyana ti nantswetela ngati ya hosi Akabu, kutani ni tinghwavava ti ta, ti ta hlamba kona, hilaha HOSI Xikwembu xi nga vula hakona.
Kutani ke, mintirho leyin'wana ya Akabu, ni hinkwaswo leswi a swi endleke, ni ta yindlu leyi a yi akeke yo sasekisiwa hi matino ya tindlopfu, ni ta miti hinkwayo leyi a yi akeke, swi tsariwile eka Buku ya Matimu ya tihosi ta Israele.
Kutani Akabu a tietlelela, Ahaziya n'wana wa yena a sala a fuma.
Hi lembe ra vumune ra ku fuma ka hosi Akabu etikweni ra Israele, Yoxafati n'wana Asa a sungula ku fuma etikweni ra Yuda.
Yoxafati a a ri ni malembe ya 35 loko a sungula ku fuma, a fuma malembe ya 25 a ri eYerusalema. Mana wa yena a a ri Azuba, N'wa-Xilihi.
Yoxafati a hanya hi tindlela hinkwato ta Asa tata wa yena, a nga ti tshiki, a ri karhi a endla leswi lulameke emahlweni ka HOSI Xikwembu.
Hambiswiritano, swa le switsungeni leswo hlawuleka a swi tshikiwanga: Vanhu a va ha ya gandzela ni ku hisa mirhi ya risuna eka swona.
Hi tlhelo rin'wana, Yoxafati ú hanyisene hi ku rhula ni hosi ya le Israele.
Kutani mintirho leyin'wana ya Yoxafati, ni ta vunhenha lebyi a nga tikomba ha byone, ni ta tinyimpi leti a ti lweke, swi tsariwile eka Buku ya Matimu ya tihosi ta Yuda.
Vunghwavava bya le magandzelweni ya swa hava, lebyi a bya ha endliwa eminkarhini ya Asa, n'wana wa yena Yoxafati ú byi herisele makumu etikweni.
Etikweni ra Edomu, a ku nga ri na hosi, a ku fuma musivi ntsena.
Hikokwalaho Yoxafati ú kotile ku aka tingalava letikulu, ti ya lava nsuku etikweni ra Ofiri. Kambe a nga ha yanga kona, hikuva tingalava ti fayeteriwile le Esiyoni-Gebere.
Hiloko Ahaziya n'wana Akabu a ku ka Yoxafati: Pfumelela malandza ya mina ku heleketa malandza ya wena etingalaveni. Kambe Yoxafati a nga swi pfumelanga sweswo.
Yoxafati a tietlelela, a lahliwa emasirheni ya vakokwa wa yena emutini wa Davhida kokwa wa yena. Kutani Yehoramu n'wana Yoxafati a sala a fuma.
Hi lembe ra vu-17 ra ku fuma ka hosi Yoxafati etikweni ra Yuda, Ahaziya n'wana Akabu a sungula ku fuma tiko ra Israele a ri emutini wa Samariya, a fuma malembe mambirhi kona.
A endla leswo biha emahlweni ka HOSI Xikwembu, a hanya hi tindlela ta tata wa yena, ni ta mana wa yena, ni ta Yerobuwamu n'wana Nebati loyi a a dyohisile Vaisraele.